ب ناڤێ ئه‌للاهى ئه‌ز ده‌ست پێ دكه‌م، دا ئه‌و هاريكارییا من ل سه‌ر خواندنێ بكه‌ت وێ ژ من قه‌بویل بكه‌ت، (ئه‌للاهـ) ناڤێ خودايێ پاك وبلنده‌، يێ كو په‌رستن بۆ وى ب تنێ دئێته‌ كرن، وئه‌ڤه‌ تايبه‌تترين ناڤه‌ ژ ناڤێن وى، وژبلى وى ئه‌و ل سه‌ر كه‌سێ دى نائێته‌ دانان. (الرحمن) يێ دلۆڤانییا وى هه‌مى مرۆڤ ڤه‌گرتين، (الرحيم) يێ دلۆڤانكار ب خودان باوه‌ران، وئه‌ڤ هه‌ردو ناڤه‌ ژى ژ باشناڤێن خودێنه‌.
ئه‌ڤه‌ مه‌دحه‌كه‌ خودێ بۆ خۆ كرى، هه‌ر وه‌سا فه‌رمانه‌كه‌ ل به‌نییان ژى كو ئه‌و مه‌دحێن وى پێ بكه‌ن؛ چونكى ئه‌و ب تنێ هێژايى هندێ يه‌، وئه‌وه‌ يێ مرۆڤ چێكرين، و ب كارێ وان ڕادبت، يێ ب قه‌نجییا خۆ هه‌مى به‌نییێن خۆ ب خودان دكه‌ت.
(الرحمن) يێ دلۆڤانییا وى هه‌مى مرۆڤ ڤه‌گرتين، (الرحيم) يێ دلۆڤانكار ب خودان باوه‌ران، وئه‌و هه‌ردو ناڤه‌ ژ باشناڤێن خودێنه‌.
وئه‌و ب تنێ خودانێ ڕۆژا جزادانێ ودان وستاندنێ يه‌، وگرێدانا خوداینییێ ب ڕۆژا جزادانێ ڤه‌ ژ به‌ر هندێ يه‌ چونكى كه‌سه‌ك هنگى نابێژت تشته‌ك يێ منه‌، وبێ ده‌ستويرییا خودێ كه‌سه‌ك نائاخڤت. وخواندنا موسلمانى بۆ ڤێ ئايه‌تێ هه‌ر ڕۆژ د هه‌مى ركاعه‌تێن نڤێژێ دا بيرئينانه‌كه‌ بۆ وى ل ڕۆژا دويماهییێ، وپالڤه‌دانه‌كه‌ بۆ وى ل سه‌ر كرنا كارێ چاك، وخۆدویركرنا ژ گونه‌هـ وخرابییان.
ئه‌م گوهدارییا ته‌ ب تنێ دكه‌ين وته‌ دپه‌رێسين، وئه‌م د هه‌مى كارێن خۆ دا داخوازا هاريكارییێ ژ ته‌ ب تنێ دكه‌ين؛ چونكى كار هه‌مى د ده‌ستێ ته‌ دانه‌، وكه‌سێ تشته‌ك ژێ د ده‌ست دا نينه‌. و د ڤێ ئايه‌تێ دا نيشانه‌ك ل سه‌ر هندێ هه‌يه‌ كو چێ نابت عه‌بد تشته‌كى ژ په‌رستنێ بۆ يه‌كێ دى ژبلى خودێ پێشكێش بكه‌ت، وده‌رمان ژى بۆ دلان تێدا هه‌يه‌ كو ژبلى خودێ خۆ ب تشته‌كى ڤه‌ گرێ نه‌ده‌ت، يان تووشى نه‌خۆشییا ريمه‌تییێ وخۆمه‌زنكرنێ نه‌بت.
تو به‌رێ مه‌ بده‌ ڕێكا ڕاست، ومه‌ ل سه‌ر موكم بكه‌ هه‌تا ئه‌م دگه‌هينه‌ ته‌، ڕێكا ڕاست كو ئيسلامه‌ ئه‌و ڕێكا ئاشكه‌را يا مرۆڤى دگه‌هينته‌ ڕازيبوونا خودێ وبه‌حه‌شتا وى، ئه‌وا پێغه‌مبه‌رێ وى يێ دويماهییێ موحه‌ممه‌دى سلاڤ لێ بن به‌رێ مه‌ دايێ؛ چونكى مرۆڤى ڕییه‌كا دلخۆشییێ نينه‌ ژبلى كو ڕاست به‌رێ خۆ بده‌ته‌ ڤێ ڕێكێ.
ڕێكا وان يێن ته‌ قه‌نجى د گه‌ل كرى ژ پێغه‌مبه‌ر وڕاستگۆ وشه‌هيد وچاكان؛ چونكى خودانێن هيدايه‌تێ هه‌ر ئـه‌ون وتو مه‌ نـه‌كـه‌ ژ وان يێن غه‌زه‌ب لێ هاتییه‌ كرن، ئه‌وێن ڕاستى زانى وكار پێ نه‌كرى، كو جوهينه‌، وهه‌چییێ وه‌كى وان بت، ويێن به‌رزه‌بوويى، وئه‌و ئه‌ون يێن ڕێ نه‌نیاسى، ڤێجا ڕێ ل به‌ر خۆ به‌رزه‌كرى، وئه‌و فه‌له‌نه‌، وهه‌چییێ دويكه‌فتنا ڕێكا وان كرى. ويا باشه‌ بۆ خوانده‌ڤانى كو پشتى خواندنا فاتحێ ئه‌و بێژت: (آمين)، وڕامانا وێ ئه‌ڤه‌يه‌: ئه‌ى خودا تو د به‌رسڤا مه‌ وه‌ره‌، وئه‌ڤ په‌يڤه‌ ب گۆتنا هه‌مى زانايان نه‌ ئايه‌ته‌كه‌ ژ سووره‌تا فاتحێ، ژ به‌ر ڤێ چه‌ندێ ئه‌و هه‌مى ل سه‌ر وێ يه‌كێ كۆم بووينه‌ كو وێ د قورئانێ دا نه‌نڤيسن. 
(الم) ئه‌ڤ حه‌رفه‌ ويێن وه‌كى وان ژ حه‌رفێن كه‌ركرى ل سه‌رێن سووره‌تان، خودێ دزانت كانێ وى چ مراد پـێ هه‌يه‌، وئيشاره‌ته‌ك بۆ ئعجازا قورئانێ تێدا هه‌يه‌؛ چونكى قه‌بخوازییا بوتپه‌رێسان یا پـێ هاتییه‌كرن، وئه‌و نه‌شيان به‌رسڤێ بده‌ن، وئه‌و قورئان يا پێكهاتییه‌ ژ وان حه‌رفێن زمانێ عه‌ره‌بان ژێ پێك دئێت. ڤێجا نـه‌شيانا عه‌ره‌بان كو قورئانه‌كا وه‌كى وێ بينن -هه‌ر چه‌نده‌ ب ده‌ڤ وئه‌زمانترين وڕه‌هوانترين مرۆڤ ئه‌ون- نيشانا هندێ يه‌ كو قورئان ژ لايێ خودێ ڤه‌ هاتییه‌، وئه‌و نه‌ ژ نك موحه‌ممه‌دى يه‌ سلاڤ لێ بن.
ئه‌ڤ قورئانه‌يه‌ كيتابا مه‌زن يا چو گومان تێدا نه‌ كو ژ لايێ خودايى ڤه‌ هاتییه‌، ڤێجا هوين تێدا نه‌كه‌ڤنه‌ گومانێ، ته‌قوادار ئه‌وێن ژ خودێ دترسن مفايى بۆ خۆ ژێ دبينن، ودويچوونا ئه‌حكامێن وێ دكه‌ن.
وئه‌و ته‌قوادار ئه‌ون يێن باوه‌رییێ ب وى تشتـێ نه‌به‌رچاڤ دئينن يێ كو ئه‌و ب هه‌ست وعه‌قلێ خۆ نه‌گه‌هنێ، چونكى ئه‌و ب وه‌حییێ ب تنێ دئێته‌ زانين وه‌كى: فريشته‌، وبه‌حه‌شت، وئاگرى، وتشتێن دى يێن خودێ بۆ پێغه‌مبه‌رێ خۆ گۆتين. وئه‌و ل سه‌ركرنا نڤێژێ ب ڕه‌نگه‌كێ دورست ل ده‌مێ وێ دمجدن، ل دويڤ شريعه‌تێ خودێ بۆ پێغه‌مبه‌رێ خۆ دانايى، وئه‌و ژ وى مالێ مه‌ دايێ زه‌كاتێ وخێران دده‌ن.
وئه‌وێن باوه‌رییێ ب وێ دئينن يا كـو بۆ ته‌ ئه‌ى موحه‌ممه‌د ژ قورئانێ هاتییه‌ خوارێ، و ب وێ سوننه‌تێ ژى يا بۆ ته‌ هاتییه‌ خوارێ، و ب وێ ژى يا به‌رى ته‌ بۆ پێغه‌مبه‌ران هاتییه‌ خوارێ ژ كيتابان وه‌كى: ته‌وراتێ وئنجيلێ ويێن دى، وباوه‌رییه‌كا باوه‌رى ب ژينا پشتى مرنێ دئينن و ب وێ حسێب وجزادانێ یا تێدا هه‌ى. وتايبه‌ت به‌حسێ ڕۆژا دويماهییێ هاته‌كرن چونكى باوه‌رییا ب وێ ڕۆژێ مه‌زنترين پالده‌ره‌ بۆ كرنا چاكییان، وخۆدويركرنا ژ حه‌رامییان، وحسێبا د گه‌ل نه‌فسێ.
خودانێن ڤان سالۆخه‌تانن يێن ڕۆناهییه‌ك ژ نك خودايێ خۆ وڕێنيشانده‌رێ خۆ هه‌ى، وئه‌ون يێن سه‌ركه‌فتى، يێن كو ئه‌و ب ده‌ست خۆ ڤه‌ ئينايى يا وان خواستى، و ژ وێ ڕزگار بووين يا ئه‌و ژێ ڕه‌ڤين
هندى ئه‌ون يێن ژ دفن بلندى و سه‌رداچوونا خۆ كافرى ب وێ كرى يا بۆ ته‌ ژ نك خودايێ ته‌ هاتى، باوه‌رییێ نائينن چ تو وان بترسينى و ژ عه‌زابا خودێ پاشڤه‌ببه‌ى يان نه‌؛ ژ به‌ر ڕژدییا وان ل سه‌ر نه‌حه‌قییا وان.
خودێ خه‌تم يا ل سه‌ر دلێن وان و ل سه‌ر گوهێن وان داى، و ل سه‌ر چاڤێن وان ڕه‌ش په‌رده‌ هه‌نه‌؛ ژ به‌ر سه‌رڕه‌قی‌ وكافرى‌یا وان كرى پشتى حه‌قى بۆ وان ئاشكه‌رابووى، ڤێجا خودێ به‌رێ وان نه‌دا ڕییا ڕاست، وعــه‌زابه‌كا دژوار د ئاگرێ جه‌هنه‌مێ دا بۆ وان هه‌يه‌.
و ژ مرۆڤان ده‌سته‌كه‌ك هه‌يه‌ د ناڤبه‌را خودان باوه‌ر وكـافــران دا دودل مايه‌، وئه‌و دوڕوينه‌ يێن ب ئه‌زمانێن خۆ دبێژن: مه‌ باوه‌رى ب خودێ وڕۆژا دويماهییێ ئينايه‌.. وئه‌و د دل دا ددره‌وينن وان باوه‌رى نه‌ئينايه‌.
ژ نه‌زانينا خۆ ئه‌و هزر دكه‌ن كو ئه‌و خودێ وخودان باوه‌ران دخاپينن ده‌مێ بـاوه‌رییـا خـۆ ئـاشـكـه‌را دكه‌ن وكوفرا خۆ ڤه‌دشێرن، و ب تنێ ئه‌و خۆ دخاپينن؛ چونكى خاپاندنا وان دويماهییێ هه‌ر ب خرابى ل سه‌ر وان دزڤڕت. و ژ به‌ر زێده‌ نه‌زانينا وان ئه‌و ب وێ چه‌ندێ ناحه‌سن؛ چونكى دلێن وان دخرابن.
گومان ددلێن وان دا هه‌يه‌ ڤێجا ئه‌و ب كرنا وان گونه‌هان يێن هاتينه‌ جه‌رباندن يێن كو ئه‌و پێ بێنه‌ جزادان، ڤێجا خودێ گومان ل وان زێـده‌كر، وعه‌زابه‌كا ب ئێش بۆ وان هه‌يه‌ ژ به‌ر دره‌وا وان.
وئه‌گه‌ر شيره‌ت ل وان بێته‌كرن كو ئه‌و ب كافرییێ وكرنا گونه‌هان خرابكارییێ د عه‌ردى دا نه‌كه‌ن، ونهێنییێن خودان باوه‌ران به‌لاڤ نه‌كه‌ن، وپشته‌ڤانییا كافران نه‌كه‌ن، بۆ هه‌ڤڕكى وڕكداری ژ دره‌و ئه‌و دێ بێژن: هه‌ما ئه‌مين خودانێن چاكییێ‌.
هه‌ما يا ئه‌و دكه‌ن ودبێژن خرابكارى ب خۆيه‌، به‌لێ ژ به‌ر نه‌زانين وسه‌رڕقییا وان ئه‌و پێ ناحه‌سن.
وئه‌گه‌ر بۆ وان دوڕوو‌یان هاته‌ گۆتن: هوین ژى وه‌كى صه‌حابییان باوه‌رییێ بينن، ئه‌و ژ هه‌ڤڕكى دبێژن: ئه‌رێ ئه‌م وه‌كى نه‌زان وكێم عه‌قلان باوه‌رییێ بينين ڤێجا دا ئه‌م وئه‌و دكێم فامییێ دا وه‌كى يه‌ك لێ بهێين؟ ڤێجا خودێ ل وان ڤه‌گيـڕا كو كێم عه‌قلى هه‌ر يا وانه‌، وئه‌و نزانن كانێ ئه‌و چه‌ند دبه‌رزه‌بوون وزيانێ دانه‌.
وگاڤا ئه‌ڤ دوڕوو‌یه‌ د هاتنه‌ ڕاستا خودان باوه‌ران وان دگۆت: مــه‌ وه‌كـى هه‌وه‌ باوه‌رى ب ئيسلامێ ئينايه‌، وئه‌گه‌ر ئه‌و د گه‌ل مه‌زنێن خۆ ژ كافرێن سه‌رداچوويى مانه‌ ب تنێ ئه‌و وان پشت ڕاست دكه‌ن كو ئه‌و يێن ل سه‌ر كوفرێ، وكو وان هه‌ما يارى بۆ خۆ ب خودان باوه‌ران دكرن.
خودێ وان دسه‌ردا دبه‌ت ووان ڤه‌دهێلت؛ دا پتر ئه‌و به‌رزه‌ ودودل ببن، وئه‌و ل سه‌ر يارى پێكرنا وان ب خودان باوه‌ران دێ جزايێ وان ده‌تێ.
ئه‌و ئه‌ون يێن ب فرۆتنه‌كا ب زيان خۆ فرۆتى ، ڤێجا كوفر وه‌رگرتى، وباوه‌رى هێلاى، ئێدى وان تشته‌ك ب ده‌ست خۆ نه‌ئێخست، به‌لكى باوه‌رى ژ ده‌ست دا، وئه‌وه‌ زيانا ئاشكه‌را.
حالێ وان دوڕوییان وه‌كى حالێ وێ كۆمێ يه‌ يا ل ده‌ڤه‌كا تارى ل به‌ڕيێ بدانت، ويه‌ك ژ وان ئاگره‌كێ مه‌زن بۆ گه‌رمكرنێ وڕۆناهییێ هل بكه‌ت، ڤێجا ده‌مێ ئاگر گه‌شبوو ودۆر وبه‌رێن وى ڕوهن كرن، ئه‌و ڤه‌مریا وتارى بوو، ڤێجا خودانێن وى ئاگرى مانه‌ د تارییان دا چو تشته‌كى نابينن، و ب چو ڕێكان ناكه‌ڤن.
ئــه‌و ژ گــوهــدارییا حــه‌قــییــێ دكـه‌ڕن، و ژ گۆتنا وێ دلالن، و ژ ديتنا ڕۆناهییا باوه‌رییێ دكۆره‌نه‌؛ له‌وا ئه‌و نه‌شێن ل وێ باوه‌رییێ بزڤڕن يا وان هێلاى.
وحالێ ده‌سته‌كه‌كا دى ژ دوڕوییان يێن هنده‌ك جاران حه‌قى بۆ ئاشكه‌را دبت، وهنده‌ك جاران تێدا دكه‌ڤنه‌ گومانێ، وه‌كى حالێ وێ كۆمێ‌يه‌ يا ل چۆله‌كى دده‌تـه‌ ڕێ، ڤێجا بارانه‌كا بــۆش ل وان بــكــه‌ت، وتارییـێــن ل سه‌ر ئێك د گه‌ل دا هه‌بن، د گه‌ل تۆپ وبرويسییێن سوژه‌ك، يێن كو ژ ترسان دا ئێكا هند ژ وان چێ دكه‌ت كو ژ ترسێن مرنێ دا تبلێن خۆ بكه‌نه‌ دگوهێن خۆ ڕا. وخودێ دۆرا ل كافران گرتى ئه‌و ژ وى ڕزگار نابن.
نێزيكه‌ برويسى -ژ به‌ر دژوارییا ڕۆناهییا خۆ- چاڤێن وان ببه‌ت، و د گه‌ل وێ چه‌ندێ هه‌ر جاره‌كا بۆ وان ڕوهن كر ئه‌و دێ ل به‌ر ڕۆناهییا وێ چن، وئه‌گه‌ر ئه‌و چوو ڕێ ل به‌ر وان تارى بوو ڤێجا ل جهێن خۆ دێ ڕاوه‌ستن، وئه‌گه‌ر خودێ ل دويڤ وان به‌رنه‌دابا دا وان ژ گوهـ وچاڤان كه‌ت، وئه‌و هه‌ر گاڤ ل سه‌ر وێ چه‌ندێ يێ خودان شيانه‌، هندى خودێ‌یه‌ ل سه‌ر هه‌ر تشته‌كى يێ خودان شيانه‌.
گه‌لی مرۆڤان خودايێ خۆ يێ هوين ب قه‌نجییێن خۆ په‌روه‌رده‌كرين بپه‌رێسن، وژێ بترسن ودويچوونا دينێ وى بكه‌ن، چونكى ئه‌وى هوين ويێن به‌رى هه‌وه‌ ژى ژ چوننه‌يێ ئافراندن، دا به‌لكى هوين ببنه‌ ژ ته‌قواداران يێن خودێ ژ وان ڕازى بووى وئه‌و ژ وى ڕازى بووين.
خودايێ هه‌وه‌ ئه‌وێ عه‌رد بۆ هه‌وه‌ كرییه‌ جهـ؛ دا ژينا هه‌وه‌ ل سه‌ر وى ب ساناهى بكه‌ڤت، وعه‌سمان موكم ئاڤاكرى، وباران ژ عه‌ورى باراندى وهه‌مى ڕه‌نگێن فێقى وشينكاتى بۆ هه‌وه‌ ژێ داين، ڤێجا هوين چو هه‌ڤال وهۆگران بۆ خودێ د په‌رستنێ دا چـێ نه‌كه‌ن، و هوين د زانن كو ئه‌و د ئافراندن وڕزقدانێ دا يێ بێ شریكه‌، وئه‌وه‌ يێ هێژاى په‌رستنێ.
وئه‌گه‌ر هوين -گه‌لى كافرێن سه‌رڕه‌ق- د وێ قورئانێ دا ب گومانن يا كو مه‌ بۆ به‌نییێ خۆ موحه‌ممه‌دى -سلاڤ لێ بن- هنارتى، وهوين دبێژن ئه‌و نه‌ ژ لايێ خودێ ڤه‌يه‌، پا دێ وه‌رن سووره‌ته‌كا ب تنێ يا وه‌كى سووره‌تێن قورئانێ بينن، وهاريكارییێ ژ هه‌چییێ هوين بشێنێ ژ پشته‌ڤانێن خۆ بخوازن، ئه‌گه‌ر هوين د گۆتنا خۆ دا دڕاستگۆنه‌.
ڤێجا ئه‌گه‌ر هوين نه‌شيان نوكه‌ وێ بكه‌ن -و د پاشه‌ڕۆژێ ژى دا هوين نه‌شێن بـكـه‌ن- ئـێـدى هوين ب بـاوه‌رى ئينانا ب پێغه‌مبه‌رى -سلاڤ لێ بن- و ب گوهدارییا خودێ خۆ ژ ئاگرى بپارێزن. ئه‌و ئاگرێ ب مرۆڤ وبه‌ران دئێته‌ خۆشكرن، ئه‌وێ بۆ كافران هاتییه‌ ئاماده‌كرن.
وتو -ئه‌ى موحه‌ممه‌د- مزگينییه‌كا خۆش بده‌ خودانێن باوه‌رییێ وكارێ چاك، كو به‌حه‌شتێن عه‌جێب ل ئاخره‌تێ بۆ وان هه‌نه‌، رويبار د بن قه‌سرێن وان يێن بلند وداروبارێن وان يێن ب سيبه‌ر ڕا دچـن. هـه‌ر جـاره‌كـا خودێ ڕزقه‌ك ژ به‌رێ ڕزقێ وى جهى دا وان ئه‌و دێ بێژن: ئه‌ڤه‌ ئه‌و ڕزقه‌ يێ خودێ به‌رى نوكـه‌ ژى دايه‌ مه‌، وگاڤا وان تام كرێ دێ بينن ئه‌و د تام وخۆشییێ دا ڕه‌نگه‌كێ نوییه، ئه‌گه‌ر چ د ناڤ وڕه‌نگى دا وه‌كى يێ به‌رى خۆ ژى بت. وژنێن پاقژ ژ هه‌مى ڕه‌نگێن پيساتییێ بۆ وان تێدا هه‌نه‌. وئه‌و د به‌حه‌شتێ دا هه‌ر دێ مينن، نه‌ تێدا دمرن ونه‌ ژێ دئێنه‌ ده‌رێخستن.
هندى خودێ‌یه‌ شه‌رمێ ژ حه‌قییێ ناكه‌ت كو تشته‌كى ژێ بێژت، يێ بچويك بت يان يێ مه‌زن بت، ئـه‌گـه‌ر خۆ مـه‌تـه‌لا ب بچويكترين تشتى بت، وه‌كى پێشییێ ومێشێ ويێن وه‌كى وان، ژ وان تشتێن خودێ مه‌ته‌ل پێ ئيناى ل سه‌ر بێزارییا هه‌ر تشتێ ژبلى وى په‌رستن بۆ دئێته‌كرن ، ڤێجا هندى خودان باوه‌رن كاربنه‌جهییا خودێ د ڤێ مه‌ته‌ل ئينانێ دا دزانن، وئه‌وێن كافر يارییان پێ دكه‌ن ودبێژن: مه‌به‌ستا خودێ ب ڤێ مه‌ته‌ل ئينانا ب مێشێن بێ بها چییه‌؟ وخودێ به‌رسڤا وان دده‌ت كو مه‌به‌ست پێ جه‌ڕباندنه‌، ودا خودان باوه‌ر پێ ژ كافرى بێته‌ ڤاڤارتن؛ له‌و خودێ ب ڤێ مه‌ته‌لێ به‌رێ گه‌له‌ك مرۆڤان ژ حه‌قییێ وه‌ردگێڕت ژ به‌ر يارى پــێــكـرنا وان ب حه‌قییێ، وبه‌رێ هنده‌كێن دى ژبلى وان دده‌ته‌ پتر باوه‌رییێ. وخودێ زۆردارییێ ل كه‌سێ ناكه‌ت؛ چونكى ئه‌و ژ فاسقان پێڤه‌تر به‌رێ ئێكى ژ حه‌قییێ وه‌رناگێڕت.
ئه‌وێن په‌يمانا خودێ يا وى ژ وان وه‌رگرتى دشكێنن، ئه‌و په‌يمانا ب هنارتنا پێغه‌مبه‌ران، وئينانه‌خوارا كيتابان هاتییه‌ موكمكرن، و ل دويڤ دينێ خودێ ناچن وكارێن وه‌كى: بڕينـا مرۆڤاينییێ وبه‌لاڤكرنا خرابكارییێ د عه‌ردى دا دكه‌ن، ئه‌و ئه‌ون يێن ل دنيايێ وئاخره‌تێ دزيانكار.
چاوا هوين -گه‌لى بوتپه‌رێسان- باوه‌رییێ ب يه‌كينییا خودێ نائينن، وهوين ژبلى وى هنده‌كێن دى د په‌رستنێ دا بۆ وى دكه‌نه‌ هه‌ڤپشك د گه‌ل كو نيشانه‌كا ڤه‌بڕ ل سه‌ر وێ چه‌ندێ د هه‌وه‌ ب خۆ دا هه‌يه‌؟ چونكى هوين دمرى بوون ڤێجا وى هوين زێندى كرن وژين دا هه‌وه‌، پاشى هه‌وه‌ دمرينت گاڤا ئه‌و ڕۆژا وى بۆ هه‌وه‌ داناى هات، پاشى ل ڕۆژا قيامه‌تێ هه‌وه‌ زێندى دكه‌ته‌ڤه‌، پاشى هوين بۆ حسێب وجزادانێ دێ زڤڕنه‌ نك وى؟
خودێ ب تنێ‌یه‌ يێ هه‌ر تشته‌كێ ل عه‌ردى ژ قه‌نجییێن هوين مفايى ژێ وه‌ردگرن بۆ هه‌وه‌ ئافراندى پاشى قه‌ستا ئافراندنا عه‌سمانان كر، ڤێجا وى ئه‌و كرنه‌ حه‌فت عه‌سمان، وئه‌و ب هه‌ر تشته‌كى يێ پڕزانايه‌. وزانينا وى هه‌ر تشته‌كێ وى ئافراندى ڤه‌دگرت.
وتو -ئه‌ى موحه‌ممه‌د- ل بيرا خه‌لكى بينه‌ڤه‌ ده‌مێ خودايـێ تـه‌ گۆتییه‌ فريشته‌يان: ئه‌ز دێ ملله‌ته‌كى ل عه‌ردى دانم هنده‌ك ژ وان بۆ ئاڤه‌دانكرنا وى جێگرییا هنده‌كان دێ كه‌ن، وان گۆت: ئه‌ى خودا مفايێ ئافراندنا ئه‌ڤێن هه‌ بۆ مه‌ بێژه‌، هه‌رچه‌نده‌ كارێ وان د عه‌ردى دا خرابكارییه‌ وخوين رێتنه‌ وئه‌م يێن د فه‌رمانا ته‌ دا، وكارێ مه‌ هه‌رده‌م نڤێژكرنه‌ بۆ ته‌، وپاككرنا ته‌يه‌ ژ هه‌ر كێماسیه‌كێ ومه‌زنكرنا ته‌يه‌ ب هه‌مى سالۆخه‌تێن مه‌زنییێ؟ خودێ گۆته‌ وان: ئه‌ز وێ دزانم يا هوين نه‌زانن ژ وێ مه‌صلحه‌تا د ئـافراندنا وان دا هه‌ى.
وئاشكه‌راكرن بۆ قه‌درێ ئاده‌مى -سلاڤ لێ بن- خودێ ئه‌و فێرى ناڤێن هه‌مى تشتان كر، پاشى وى ئه‌و ناڤلێكرى بۆ فريشته‌يان به‌رچاڤ كرن وگۆته‌ وان: ناڤێن ئه‌ڤان تشتێن هه‌ بۆ من بێژن ئه‌گه‌ر هوين دڕاستگۆنه‌ كو هوين بۆ جێگرییـا ل عه‌ردى ژ وان هێژاترن.
فريشته‌يان گۆت: ئه‌ى خودا ئه‌م ته‌ پاك دكه‌ين، ژبلى وى تشتێ ته‌ نيشا مه‌ داى ئه‌م چو نزانين، هندى تويى تو ب تنێ ب كارێ ئافراندییێن خۆ يێ پڕزانايى، وتو د كريارا خۆ دا يێ كاربنه‌جهى.
خودێ گۆت: ئه‌ى ئاده‌م تو ناڤێن ڤان تشتان يێن وان نه‌زانين بۆ وان بێژه‌، ڤێجا ده‌مێ وى ئه‌و ناڤ بۆ وان گۆتين، خودێ گۆته‌ فريشته‌يان: مانێ من گۆتبوو هه‌وه‌ هندى ئه‌زم ئه‌ز تشتێ ڤه‌شارتى ل به‌ر هه‌وه‌ ل عه‌سمانان و ل عه‌ردى دزانم، ووى كارێ هوين ئاشكه‌را دكه‌ن ويێ هوين ڤه‌دشێرن ئه‌ز دزانم.
وتو -ئه‌ى موحه‌ممه‌د- ل بيرا خه‌لكى بينه‌ڤه‌ قه‌درگرتنا خودێ بۆ ئاده‌مى ده‌مێ وى گۆتییه‌ فريشته‌يان: قه‌درگرتن بۆ ئاده‌مى ودياركرن بۆ بهايێ وى هوين خۆ بۆ وى بچه‌مينن، ئينا وان هه‌مییان گوهدارى كر ئبليس تێ نـه‌بت ئه‌و ژ دلڕه‌شى وخۆمه‌زنكرن ل به‌ر نه‌هات، ڤێجا ئه‌و بوو ژ يێن كافر ب خودێ، يێن نه‌گوهدار بوو فه‌رمانا وى.
وخودێ گۆت: ئه‌ى ئاده‌م تو وژنا خۆ حه‌ووا ل به‌حه‌شتێ ئاكنجى ببن، وخۆشییه‌كا به‌رفره‌هـ ب فێقییێ وێ ببه‌ن ل چى جهێ هه‌وه‌ ڤيا، وهوين هه‌ردو خۆ نێزيكى ڤێ دارێ نه‌كه‌ن دا هوين نه‌كه‌ڤنه‌ د گونه‌هێ دا، وببنه‌ ژ يێن كو پێ ل فه‌رمانا خودێ داناى.
ئينا شه‌يتانى ئه‌و هه‌ردو تێ ئێخستن: و ل به‌ر وان شرين كر حه‌تا وان ژ دارێ خوارى، ڤێجا ئه‌و بوو ئه‌گه‌را ده‌ركرنا وان ژ به‌حه‌شتێ وخۆشییێن وێ، وخودێ گۆته‌ وان: ژۆردا هه‌رنه‌ خوارێ بۆ عه‌ردى، هنده‌ك ژ هه‌وه‌ بۆ هنده‌كان -ئاده‌م وحه‌ووا وشه‌يتان- ببنه‌ نه‌يار، وبۆ هه‌وه‌ ل عه‌ردى جهێ ئاكنجيبوونێ وخۆشيبرنێ هه‌يه‌ حه‌تا ده‌مێ ب دويماهى هاتنا ژییێ هه‌وه‌.
ئينا ئاده‌مى ب ڕازيبوون ڤه‌ هنده‌ك په‌يڤ وه‌رگرتن، خودێ ئێخستنه‌ سه‌ر دلێ وى دا پێ تۆبه‌ بكه‌ت، وئه‌و په‌يڤ ئه‌ڤ گۆتنا خودێ‌یه‌: (ربنا ظلمنا أنفسنا وإن لم تغفر لنا وترحمنا لنكونن من الخاسرين) ئينا خودێ لێڤه‌بوونا وى قه‌بويلكر، وگونه‌ها وى بۆ وى ژێبر، هندى ئه‌وه‌ ئه‌و پڕ توبه‌وه‌رگرێ به‌نییێن په‌شێمانه‌، يێ دلۆڤانكاره‌ ب وان.
خودێ گۆته‌ وان: هوين پێكڤه‌ ژ به‌حه‌شتێ هه‌ڕنه‌ خوارێ، وپاشى تشتێ هيدايه‌تا هه‌وه‌ تێدا بۆ هه‌وه‌ دێ ئێت. وهه‌چییێ كارى پێ بكه‌ت ترس ل سه‌ر پاشه‌ڕۆژێ وپه‌شێمانى ل سه‌ر يا بۆرى ناگه‌هته‌ وان، به‌لكى دلڕحه‌تى ل دنيايێ وئـاخره‌تێ دێ يا وان بت.
وئه‌وێن كافرى ودره‌و كرى، ئه‌و ئه‌ون يێن دميننه‌ د ئاگرى دا، هــه‌ر دێ تێدا مينن، ژێ ده‌رناكه‌ڤن.
دوونده‌ها يه‌عقووبى! قه‌نجییێن من ل سه‌ر خۆ ل بيرا خۆ بينن، وسوپاسییا من بكه‌ن، وشيره‌تا من يا بۆ هه‌وه‌ هاتى پێك بينن: كو باوه‌رییێ ب كيتابێن من وپێغه‌مبه‌رێن من هه‌مییان بينن، وكارى ب شريعه‌تێ من بكه‌ن، ڤێجا ئه‌گه‌ر هه‌وه‌ ئه‌و چه‌نده‌ كر ئه‌ز ژى دێ وێ بۆ هه‌وه‌ پێك ئينم يا من ژڤان پێ دايه‌ هه‌وه‌ كـو ل دنيايێ دلۆڤانییێ ب هه‌وه‌ ببه‌م، و ل ئاخره‌تێ هه‌وه‌ ڕزگار بكه‌م، و ژ من ب تنێ بترسن، و هشيارى غه‌زه‌با من بن ئه‌گه‌ر هه‌وه‌ په‌يمانا من شكاند، وكافرى ب من كر.
وهوين گه‌لى ئسرائيلییان باوه‌رییێ ب وێ قورئانێ بينن يا من بۆ پێغه‌مبه‌رێ خۆ ئينايه‌ خوارێ، ڕاستییا وێ ته‌وراتا د گه‌ل هه‌وه‌ ديار دكه‌ت، وهوين نه‌بنه‌ يه‌كه‌مين ده‌سته‌ك ژ خودانێن كيتابێ يێن كافرییێ پێ دكه‌ن، وهوين ئايه‌تێن من ب بهايه‌كێ كێم ژ په‌رتالێ دنيايێ نه‌گوهۆرن، وهوين گوهدارییا من ب تنێ بكه‌ن وبێ ئه‌مرییا من بهێلن.
وهوين وێ حه‌قییێ يا من بۆ هه‌وه‌ ئاشكه‌راكرى تێكه‌لى وێ نه‌حه‌قییێ نه‌كه‌ن يا هه‌وه‌ ژ نك خۆ چێكرى، وهشيار بن حه‌قییا ئاشكه‌را د ده‌رحه‌قێ سالۆخـه‌تێن موحه‌ممه‌د پێغه‌مبه‌ر دا يا د كيتابێن هه‌وه‌ دا هاتى نه‌ڤه‌شێرن، وهوين وى تشتی دزانن.
و ب كرنا نڤێژێ ب ڕه‌نگێ دورست، ودانا زه‌كاتێ وه‌رنه‌ د ئيسلامێ دا، و د گه‌ل نڤێژكه‌ران بن.
چ حاله‌كێ كرێته‌ حالێ هه‌وه‌ ويێ زانايێن هه‌وه‌ ده‌مێ هوين فه‌رمانێ ب باشییێ ل مرۆڤان دكه‌ن، وهوين نه‌فسا خۆ ژ بير دكه‌ن، وبه‌رێ وێ ناده‌نه‌ خێرا مه‌زن كو ئيسلامه‌، وهوين ته‌وراتێ دخوينن يا كو سالۆخه‌تێن موحه‌ممه‌دى وفه‌رمانا باوه‌رى ئينانا ب وى تێدا هاتين!! ئه‌رێ ڤێجا ما هوين عه‌قلێ خۆ دورست ب كارنائينن؟
وهوين ب بێهن فره‌هییێ ونڤێژێ هاريكارییێ بخوازن، وئه‌و كاره‌كێ ب زه‌حمه‌ته‌ ب تنێ ل سه‌ر وان نه‌بت يێن ژ خودێ دترسن، وژێ ب هيڤى.
و ئه‌وێن باوه‌رییه‌كا باوه‌رى د ئينن كو پشتى مرنێ دێ ڕابه‌رى خودايێ خۆ ڕاوه‌ستن، وكو ئه‌و ل ڕۆژا ڕابوونێ بۆ جزادانێ دێ زڤڕنه‌ نك وی.
ئه‌ى دوونده‌ها يه‌عقووبى قه‌نجییێن من د گه‌ل هه‌وه‌ كرین ل بيرا خۆ بينن، وسوپاسییا من سه‌را بكه‌ن، و ل بيرا خۆ بينن كو من هوين ژ خه‌لكێ سه‌رده‌مێ هه‌وه‌ هه‌مییان چێتر لێ كربوون.
وهوين ژ ڕۆژا ڕابوونێ بترسن، ڕۆژا كه‌س تێدا مفايى نه‌گه‌هينته‌ كه‌سێ، وخودێ چو مه‌هده‌ران بۆ كافران قه‌بويل ناكه‌ت، وچو به‌رانبه‌رێن خۆكڕينێ ژ وان وه‌رناگرت، و ل وێ ڕۆژێ كه‌س نه‌شێت وان ب سه‌ربێخت.
وقه‌‌نجییـا مه‌ ل بيرا خۆ بينن ده‌مێ مه‌ هوين ژ فيرعه‌ونى ودويكه‌فتییێن وى ڕزگاركرين، وان نه‌خۆشترين عه‌زاب دئينا سه‌رێ هه‌وه‌، كوڕێن هه‌وه‌ گه‌له‌ك ڤه‌دكوشتن، وكچێن هه‌وه‌ بۆ خدامينییێ وڕه‌زيلكرنێ دهێلان، و د وێ چه‌ندێ دا جه‌ڕبـاندنه‌ك ژ خودايێ هه‌وه‌ بۆ هه‌وه‌ هه‌بوو، و د ڕزگاركرنا هه‌وه‌ دا ژ وى قه‌نجییه‌كا مه‌زن هه‌بوو.
ووێ قه‌نجییا مه‌ بيننه‌ بيرا خۆ ده‌مێ مه‌ ژ به‌ر هه‌وه‌ ده‌ريا كه‌ركرى، وڕێكێن هشك لێ چێكرين، ڤێجا هوين ژێ ده‌ربازبووين، ومه‌ هوين ژ فيرعه‌ونى وله‌شكه‌رێ وى، و ژ تێچوونا د ئاڤێ دا ڕزگاركرين، ڤێجا ده‌مێ فيرعه‌ون وله‌شكه‌رێ وى ب دويڤ هه‌وه‌ كه‌فتين مه‌ ل به‌ر چاڤێن هه‌وه‌ ئه‌و خه‌ندقاندن.
وقه‌نجییا مه‌ ل بيرا خۆ بينن: ده‌مێ بۆ ئينانه‌خوارا ته‌وراتێ ڕۆناهى وڕێنيشانده‌ر بـۆ هه‌وه‌ مه‌ ژڤان ب چل شه‌ڤان دايه‌ مووساى، ڤێجا هه‌وه‌ ده‌مێ چوونا وى يێ كورت بۆ خۆ ب ده‌ليڤه‌ زانى وهوين ڕابوون هه‌وه‌ ئه‌و گۆلكێ هه‌وه‌ ب ده‌ستێ خۆ چێكرى بۆ خۆ كره‌ خودا وهه‌وه‌ ژبلى خودێ په‌رستن بۆ وى كر، وهوين ب ڤى كارێ خۆ دزۆردار بوون.
پاشى مه‌ هوين ژ ڤێ كريارا كرێت عه‌فيكرن، وپشتى زڤڕينا مووساى مه‌ تۆبا هه‌وه‌ قه‌بويل كر، دا به‌لكى هوين سوپاسییا خودێ سه‌را قه‌نجییێن وى بكه‌ن، وبه‌ر ب كوفرێ وسه‌رداچوونێ ڤه‌ نه‌چن.
وبيرا خۆ ل قه‌نجییا مه‌ بيننه‌ڤه‌ ده‌مێ مه‌ ئه‌و كيتاب دايه‌ مووساى يا كو حه‌قییێ ونه‌حه‌قییێ ژێك جودا دكه‌ت -كو ته‌وراته-؛ دا به‌لكى هوين پێ بێنه‌ سه‌رڕێ.
وبيرا خۆ ل قه‌نجییا مه‌ بيننه‌ڤه‌ ده‌مێ مووساى گۆتییه‌ ملله‌تێ خۆ: هه‌وه‌ زۆردارى ل خۆ كر ده‌مێ هه‌وه‌ گۆلك بۆ خۆ كرییه‌ خودا، ڤێجا ل ئافرانده‌رێ خۆ بزڤڕن وتۆبه‌ بكه‌ن: هنده‌ك ژ هه‌وه‌ هنده‌كان بكوژن، وئه‌ڤه‌ بۆ هه‌وه‌ ل نك ئافرانده‌رێ هه‌وه‌ چێتره‌ ژ هه‌رمانا د ئاگرى دا، ئينا هه‌وه‌ وه‌ كر، ڤێجا وى تۆبا هه‌وه‌ قه‌بويلكر، هندى ئه‌وه‌ پڕتۆبه‌وه‌رگره‌ بۆ هه‌ر يه‌كێ تۆبه‌ بكه‌ت، يێ دلۆڤانكاره‌ ب وان.
و ل بيرا خۆ بينن ده‌مێ هه‌وه‌ گۆتى: ئه‌ى مووسا ئه‌م باوه‌رییێ نائينين كو ئه‌ڤ گۆتنا مه‌ گوهـ لێ دبت گۆتنا خودێ‌یه‌، حه‌تا ئه‌م خودێ ئاشكه‌را نه‌بينين، ئينا ئاگره‌ك ژ عه‌سمانى هاته‌ خوارێ وهه‌وه‌ ب چاڤێن خۆ دديت، ڤێجا وى ئاگرى ژ به‌ر گونه‌هێن هه‌وه‌، وبسته‌هییا هه‌وه‌ ل سه‌ر خودێ، هوين گرتن.
پاشى پشتى مرنا هه‌وه‌ ب ئاگرى ئه‌وى هوين جاره‌كا دى زێندى كرن، دا به‌لكى هوين سوپاسییا قه‌نجییا خودێ بكه‌ن.
وبيرا خۆ ل قه‌نجییا مه‌ بينن ده‌مێ هوين ل عه‌ردى دبه‌رزه‌؛ مه‌ عه‌ور ل هنداڤ هه‌وه‌ ئيناى دا سيبه‌رێ ل هه‌وه‌ بكه‌ت، ومه‌ گه‌زۆ وگۆشتێ ته‌يره‌كێ خۆش ب سه‌ر هه‌وه‌ دا ئيناخوارێ، ومه‌ گۆته‌ هه‌وه‌: ژ ڕزقێ پاقژ يێ مه‌ دايه‌ هه‌وه‌ بخۆن، و ژ دينێ خۆ ده‌رنه‌كه‌ڤن، به‌لێ هه‌وه‌ گوهدارى نه‌كر. ووان ب كافرییا خۆ زۆردارى ل مه‌ نه‌كرییـه‌، به‌لكى وان زۆردارى ل خۆ دكر.
وقه‌نجییا مه‌ ل بيرا خۆ بينن ده‌مێ مه‌ گۆتى: هه‌ڕنه‌ باژێرێ (به‌يـتولمه‌قدسێ)، و ژ هه‌ر جهه‌كێ هه‌وه‌ بڤێت هوين تێر ژ تشتێ وى يێ باش بخۆن، وده‌مێ هوين دچـنـه‌ د باژێرى دا خۆ بۆ خودێ بچه‌مينن، وبێژن: خودايێ مه‌ گونه‌هێن مه‌ ژێ ببه‌، ئه‌م دێ د به‌رسڤا هه‌وه‌ ئێين وگونه‌هێن هه‌وه‌ ڤه‌شێرين، وئه‌م دێ خێرێ ل قه‌نجيكاران ژ به‌ر كريارێن وان زێده‌كه‌ين.
ڤێجا يێن زۆردار وبه‌رزه‌ ژ ئسرائيلییان گۆتنا خودێ گوهاڕت، وگۆتن وكريار هه‌مى وه‌ربادان، ده‌مێ ئه‌و ل سه‌ر پاشییێن خۆ ب ژۆركه‌فتين وگۆتـيـن: دنـدكـه‌ك د موییه‌كى دا، ويارى ب دينێ خودێ كرن، ئينا خودێ ژ به‌ر زێده‌گاڤییا وان وده‌ركه‌فتنا وان ژ گوهدارییا خودێ عه‌زابه‌ك ژ عـه‌سـمانى ب سه‌ر وان دا باراند.
وقه‌نجییا مه‌ ل بيرا خۆ بينن ده‌مێ هوين د به‌رزه‌بوونێ دا دتێهنى ومووساى ب خۆشكاندن ڤه‌ ئاڤ بۆ هه‌وه‌ ژ مه‌ خواستى، ئينا مه‌ گۆت: گۆپالێ خۆ ل كه‌ڤرى بده‌، ڤێجا وى گۆپال لێدا، ئينا دووازده‌ كانى ژێ زان، د گه‌ل دياركرنا كانییا هه‌ر ئويجاخه‌كێ دا ئه‌و سه‌را لێك نه‌كه‌ڤن، ومه‌ گۆته‌ وان: ژ ڕزقێ خودێ بخۆن وڤـه‌خـۆن، و ب خرابى د عه‌ردى دا نه‌گه‌ڕن.
و ل بيرا خۆ بينن ده‌مێ مه‌ خوارنا شرين، وته‌يرێن خۆش، ب سه‌ر هه‌وه‌ دا ئيناينه‌ خوارێ ڤێجا وه‌كى هه‌ر جار هه‌وه‌ قه‌نجى ژ بيركر، وبێنته‌نگى وشڕاتى گه‌هشته‌ هه‌وه‌، ڤێجا هه‌وه‌ گۆت: ئه‌ى مووسا ئه‌م نه‌شێين ب خوارنه‌كا ب تنێ يا نه‌ئێته‌ گوهاڕتن خۆ بگرين، ڤێجا بۆ مه‌ ژ خودايێ خۆ بخوازه‌ دا هنده‌ك خوارنێن دى ژ ده‌ركه‌فتییێ عه‌ردى، ژ به‌قلى وشينكاتى، وترۆزى ودان ودكاكێ دئێته‌ خوارن، ونيسك، وپيڤازان، بده‌ته‌ مه‌. مووساى -ب نه‌ڕازيبوون ڤه-‌ گۆت: ئه‌رێ ما هوين ڤان خوارنێن كێم بهاتر دخوازن، وڤى ڕزقێ ب مفا يێ خودێ بۆ هه‌وه‌ هلبژارتى هوين دهێلن؟ ژ ڤێ ده‌شتێ هه‌ڕنه‌ هه‌ر باژێره‌كێ هه‌ى، گه‌له‌كێ ژ تشتێ دلێ هه‌وه‌ دچتێ ل بيستان وبازارێن وى دێ بينن. وده‌مێ ئه‌و چووين بۆ وان ئاشكه‌را بوو كو ئه‌و د هه‌مى جهان دا هلبژارتنا خۆ ب پێش يا خودێ دئێخن، وئه‌و دلچوونێن خۆ به‌رى وێ ددانن يا خودێ بۆ وان هلبژارتى؛ له‌وا سالۆخه‌تێ ره‌زيلییێ وهه‌ژارییا دلـى ب وان ڤه‌ نويسیا، وئه‌و زڤڕين غه‌زه‌با خودێ د گه‌ل دا؛ چونكى وان پشت دا دينێ خودێ، وچونكى وان باوه‌رى ب ئايه‌تێن خودێ نه‌دئينا و ژ دوژمنى وزۆردارى وان پێغه‌مبه‌ر دكوشتن؛ ئه‌ڤه‌ ژبه‌ر نه‌گوهدارى وزێده‌گـاڤییا وان ل سه‌ر توخويبێن خودايێ خۆ كرى.
هندى خودان باوه‌رێن ڤێ ئوممه‌تێنه‌، وئه‌وێن به‌رى هنارتنا موحه‌ممه‌دى -سلاڤ لێ بن- بووينه‌ ژ جوهى، وفه‌لان، وصابئییان -وئه‌و ملله‌تـه‌كن ل سه‌ر خوڕستییا خۆ مايينه‌، وچو دينێن ده‌سنيشانكرى بۆ وان نه‌بوون ئه‌و ل دويڤ بچن- ئه‌وێن هه‌ هه‌مى ئه‌گه‌ر ب دورستى بـاوه‌رییێ ب خودێ، و ب ڕۆژا دويماهییێ بينن، وكاره‌كێ ل نك خودێ چاك بكه‌ن، جزايێ وان ل نك خودايێ وان هه‌يه‌، وترسا ل سه‌ر پاشه‌ڕۆژێ وپه‌شێمانییا ل سه‌ر ڕۆژێن بۆرى ناگه‌هته‌ وان. به‌لێ پشتى هنارتنا موحه‌ممه‌دى بۆ هه‌مى مرۆڤان ژبلى دينێ وى كو ئيسلامه‌ خودێ دينه‌كێ دى ژ كه‌سێ قه‌بويل ناكه‌ت.
وهوين -گه‌لى ئسرائيلییان- ل بيرا خۆ بينن ده‌مێ مه‌ په‌يمانا موكم ژ هه‌وه‌ وه‌رگرتى كو باوه‌رییێ ب خودێ بينن ووى ب تنێ بپه‌رێسن، ومه‌ چيايێ طوورى ڕاكره‌ هنداڤى سه‌رێ هه‌وه‌، ومه‌ گۆته‌ هه‌وه‌: ئه‌و كيتابا مه‌ دايه‌ هه‌وه‌ باش بگرن وبپارێزن، و ب گۆتن وكريار ژ بير نه‌كه‌ن؛ دا به‌لكى هوين ته‌قوا من بكه‌ن و ژ جزادانا من بترسن.
پاشى جاره‌كا دى پشتى دانا په‌يمانێ وڕاكرنا چيایى وه‌كى عه‌ده‌تێ خۆ يێ هه‌رده‌م هه‌وه‌ پشت دا وگوهدارى نه‌كر، ئه‌گه‌ر ژ به‌ر قه‌نجییا خودێ ل سه‌ر هه‌وه‌ ودلۆڤانییا وى نه‌بايه‌، وكو ئه‌و ل گونه‌هێن هه‌وه‌ بۆرى، هوين ل دنيايێ وئاخره‌تێ دا ژ زيانكاران بن.
و ب راستى هه‌وه‌ تاوانا پێشییێن خۆ باش زانى ئه‌وێن ژ زۆردارى وته‌عدايى زێده‌گاڤى ل سه‌ر توخويبێن خودێ كرى، ده‌مێ ژ به‌ر گونه‌هێن وان خودێ نێچير ل ڕۆژا شه‌نبییێ ل سه‌ر وان حه‌رامكرى، ڤێجا وان د وێ ڕۆژێ دا تۆڕ ڤه‌دان ونه‌هنگ گرتن، ئينا مه‌ گۆته‌ وان: ببنه‌ مه‌يموينكێن بێ خێر، وئه‌و وه‌ لێ هاتن.
ئينا مه‌ ئه‌و گوند كره‌ عيبره‌ت بۆ وان گوندێن ل به‌ر وپشت، دا ده‌نگ وباسێن وى و يا ب سه‌ر دا هاتى بگه‌هته‌ وان، وعيبره‌ت بۆ هه‌ر يه‌كێ پشتى وان ژى گونه‌هه‌كا وه‌سا بكه‌ت، ومه‌ ئه‌و بۆ چاكان ژى كره‌ بيرئينان؛ دا بزانن كو ئه‌ون يێن حه‌ق، ڤێجا دا موكم بمينن.
وهوين بيرا خۆ ل تاوان وسه‌رڕه‌قییا پێشییێن خۆ بينن وهه‌ڤڕكییا وان د گه‌ل مووساى ده‌مێ وى گۆتییه‌ وان: هندى خودێ‌یه‌ فه‌رمانێ ل هه‌وه‌ دكه‌ت كو هوين چێله‌كێ سه‌رژێ بكه‌ن، ڤێجا وان ب خۆمه‌زنكرن ڤه‌ گۆت: ئه‌رێ تو مه‌ دكه‌يه‌ جهێ پێترانكی ويارییان؟ ئينا مووساى گۆته‌ وان: ئه‌ز خۆ ب خودێ دپارێزم كو ئه‌ز ژ ياريپێكه‌ران بم.
وان گۆت: تو ژ خودايێ خۆ بخوازه‌ كو ئه‌و سالۆخه‌تێن ڤێ چێلێ بۆ مه‌ ديار بكه‌ت، ئينا وى به‌رسڤا وان دا: هندى خودێ‌یه‌ يێ دبێژته‌ هه‌وه‌: سالۆخه‌تێ وێ ئه‌وه‌ دڤێت ئه‌و يا پير نه‌بت، ويا جوان ژى نه‌بت، به‌لكى د ناڤبه‌رێ دا يا ناڤنجى بت، ڤێجا له‌زێ د فه‌رمانا خودايێ خۆ دا بكه‌ن.
ئينا ئه‌و ل هه‌ڤڕكییا خۆ زڤڕين وگۆتن: بۆ مه‌ ژ خودايێ خۆ بخوازه‌ دا ڕه‌نگێ وێ بۆ مه‌ ديار بكه‌ت، وى گۆت: هندى ئه‌وه‌ ئه‌و يێ دبێژت: ئه‌و چێله‌كا خوڕى زه‌ره‌، بینه‌ر ب ديتنا وێ شاد دبن.
وان گۆت‌: تـو بۆ مه‌ ژ خودايێ خۆ بخوازه‌ دا هێشتا ئه‌و سالۆخه‌تان بۆ مه‌ ديار بكه‌ت؛ چونكى چێلێن ب ڤى ڕه‌نگى گه‌له‌كن و ل به‌ر مه‌ به‌رزه‌ بوو كانێ دێ كيژكێ هلبژێرين؟ وئه‌گه‌ر خودێ حه‌ز بكه‌ت ئه‌م دێ ب وێ چێلێ كه‌ڤين يا فه‌رمان ب ڤه‌كوشتنا وێ هاتییه‌دان.
وى گۆت‌: هندى خودێ‌یه‌ يێ دبێژيت: ئه‌و چێله‌كه‌ يا سه‌ر به‌ردايه‌ نه‌ جۆت پێ دئێته‌كرن ونه‌ بۆ ئاڤدانێ دئێته‌ ب كارئينان، ويا ساخله‌مه‌ ژ هه‌مى ئێشان، و ژ ڕه‌نگێ وێ پێڤه‌تر چو ڕه‌نگێن دى لێ نينن، وان گۆت: نوكه‌ ته‌ ڕاستییا سالۆخه‌تێن چێلێ گۆت، ئينا ئه‌و نه‌چاربوون ئه‌و سه‌رژێكر پشتى گه‌له‌ك چه‌پ وچوير لێداين، و ژ سه‌رڕه‌قییا وان نێزيك بوو ئه‌و وه‌ نه‌كه‌ن ژى.
و ل بيرا خۆ بينن ده‌مێ هه‌وه‌ مرۆڤه‌ك كوشتى ئينا هوين ل سه‌ر ب هه‌ڤڕكى چوون، هه‌ر يه‌كى كوشتنا وى ژ سه‌ر خۆ قه‌لب ددا، وخودێ دێ وێ به‌رچاڤ كه‌ت يا هه‌وه‌ ڤه‌دشارت ژ مه‌سه‌لا كوشتنا وى.
ئينا مه‌ گۆت: پارچه‌يه‌كا گۆشتێ ڤێ چێلا سه‌رژێكرى ل كه‌له‌خێ وى كوشتى بده‌ن، خودێ دێ وى زێندى كه‌ته‌ڤه‌، وئه‌و دێ بۆ هه‌وه‌ به‌حسێ وى كه‌ت يێ ئه‌و كوشتى. ڤێجا وان وه‌ كر ئينا خودێ ئه‌و زێندى كر ووى كوژه‌كێ خۆ ئاشكه‌راكر. ب ڤى ڕه‌نگى خودێ مرییان ل ڕۆژا ڕابوونێ زێندى دكه‌ت، ونيشانێن خۆ نيشا هه‌وه‌ دده‌ت؛ دا به‌لكى هوين عه‌قلێ خۆ ب كار بينن وخۆ ژ نه‌گوهدارییا وى بده‌نه‌ پاش.
به‌لێ پشتى ڤان هه‌مى موعجيزه‌يێن په‌رده‌دڕ دلێن هه‌وه‌ ڕه‌ق ودژوار بوون، وچو تێدا نه‌چوو، وئه‌و به‌رانبه‌ر ئايه‌تێن ئاشكه‌را يێن من نيشا هه‌وه‌ داين نه‌رم نه‌بوون، حه‌تا دلێن هه‌وه‌ وه‌كى كه‌ڤرێن كه‌ڕ لێ هاتن، به‌لكى ڕه‌قتر لێ هاتن؛ چونكى ژ كه‌ڤران هنده‌ك هه‌نه‌ دپه‌قن وئاڤ ژێ دزێت، ودبته‌ رويبارێن بۆش، وهنده‌ك كه‌ڤر شه‌ق دبن، ڤێجا كانى ژێ ده‌ردكه‌ڤن، وهنده‌ك كه‌ڤر ژ ترسا خودێ دا ژ سه‌رێ چيايان ژۆردا دكه‌ڤن. وخودێ يێ بێ ئاگه‌هـ نينه‌ ژ وى تشتێ هوين دكه‌ن.
گه‌لى موسلمانان ما هه‌وه‌ كريارێن ئسرائيلییان ژ بيركرن، ڤێجا دلێ هه‌وه‌ دچتێ كو ئه‌و جوهى باوه‌رییێ ب دينێ هه‌وه‌ بينن؟ و ب ڕاستى زانايێن وان گوهدارییا گۆتنا خودێ ژ ته‌وراتێ دكر، پاشى پشتى ئه‌و تێ گه‌هشتين وڕاستییا وێ زانى ڕابوون وه‌ربادان ئێخستێ، ب شرۆڤه‌كرنا خه‌له‌ت، يان ب گوهۆڕينا په‌يڤێن وێ، ووان دزانى كو ئه‌و ژ قه‌ستا و ژ دره‌و وه‌ربادانێ يێ دئێخنه‌ گۆتنا خودێ.
ئه‌و جوهیێن هه‌ ئه‌گه‌ر هاتنه‌ ڕاستا خودان باوه‌ران دبێژن: مه‌ باوه‌رى ب دينێ هه‌وه‌ وپێغه‌مبه‌رێ هه‌وه‌ ئينايه‌ يێ به‌حسێ وى د ته‌وراتێ دا هاتى، وده‌مێ هنده‌ك ژ وان ب تنێ د گه‌ل هنده‌كان مان، ب بێ باوه‌رى ڤه‌ ئه‌و دبێژن: ئه‌رێ هوين وى تشتى بۆ خودان باوه‌ران دبێژن يێ خودێ د ته‌وراتێ دا بۆ هه‌وه‌ ئاشكه‌راكرى ژ به‌حسێ موحه‌ممه‌دى؛ دا ئه‌و ل نك خودايێ هه‌وه‌ ل ڕۆژا ڕابوونێ ب هێجه‌ت بكه‌ڤن؟ ئه‌رێ ما هوين تێ ناگه‌هن وهشيار نابن؟
ئه‌رێ ئه‌و ڤان هه‌مـى تاوانان دكه‌ن، ونزانن هندى خودێ‌یه‌ هه‌مى تشتێ ئه‌و ڤه‌دشێرن وئاشكه‌را دكه‌ن دزانت؟
و ژ جوهییان هنده‌ك هه‌نه‌ خواندن ونڤيـسيـنێ نــزانن، وته‌وراتێ وتشتێ تێدا هاتی ژ سالۆخه‌تێن پێغه‌مبه‌رێ خودێ موحه‌ممه‌دى -سلاڤ لێ بن- نزانن، و ب تنێ دره‌و وهنده‌ك هزرێن خراب ژ وێ چـه‌نـدێ ل نك وان هه‌نه‌.
ڤێجا نه‌مان وتێچوون بۆ وان مه‌زنه‌ زانايێن جوهییان بت ئه‌وێن كيتابێ ب ده‌ستێ خۆ دنـڤيسن، پاشى دبـێـژن: ئه‌ڤه‌ ژ نك خودێ‌یه‌ و د ته‌وراتێ دا هه‌يه‌؛ دا به‌رانبه‌ر ڤێ چه‌ندێ ئه‌و په‌رتاله‌كێ دنيايێ وه‌ربـگرن. ڤـێجا ژ به‌ر نڤيسينا وان بۆ ڤێ خرابییێ ب ده‌ستێن خۆ جزايه‌كێ ئه‌و پێ تێ بچن بۆ وان هه‌يه‌، وجزايه‌كێ ئه‌و پێ تێ بچن بۆ وان هه‌يه‌ ژ به‌ر وى مالێ حه‌رام يێ ئه‌و به‌رانبه‌ر وه‌ردگرن، وه‌كى به‌رتيلان وهنده‌ك تشتێن دى.
وئسرائيلییان گۆت: هنده‌ك ڕۆژێن هژمارا وان كێم تێ نه‌بن ئاگر ب مه‌ ناكه‌ڤت. ئه‌ى موحه‌ممه‌د بۆ شكاندنا هــزرا وان تو بێژێ: ئه‌رێ هه‌وه‌ په‌يمانه‌ك ژ خودێ وه‌رگرتییه‌ ب ڤێ چه‌ندێ، وخودێ ل په‌يمانا خۆ لێڤه‌ نابت؟ به‌لكى هوين ژ دره‌و وى تـشـتـێ هوين نـه‌زانـن ل سه‌ر ناڤێ خودێ دبێژن؟
حوكمێ خودێ يێ خۆجهه‌ كو: هه‌ر كه‌سێ خرابییان بكه‌ت حه‌تا ئه‌و خرابى به‌رێ وى بده‌نه‌ كوفرێ، وگونه‌هێن وى ژ هه‌مى لايان ڤه‌ دۆرێ لێ بگرن، ئه‌وێن هه‌ ده‌مه‌كێ بێ ڤه‌بڕين دێ د ئاگرێ جه‌هنه‌مێ دا بن.
وبه‌رانبه‌ر ڤێ چه‌ندێ حوكمێ خودێ يێ خۆجهه‌ كو: ئه‌وێن ژ دل باوه‌رى ب خودێ وپێغه‌مبه‌رێ وى ئيناى، وئه‌و كاركرين يێن د گه‌ل شريعه‌تێ خودێ يێ بۆ پێغه‌مبه‌رێ خۆ هنارتى دڕێككه‌فتى، ئه‌وێن هه‌ ل ئاخره‌تێ بێ ڤه‌بڕين هه‌ر دێ د به‌حه‌شتێ دا بن.
وهوين گه‌لى ئسرائيلییان ل بيرا خۆ بينن ده‌مێ مه‌ په‌يمانه‌كا موكم ژ هه‌وه‌ وه‌رگرتى كو: ب تنێ په‌رستنا خودێ بكه‌ن، وقه‌نجییێ د گه‌ل دايك وبابان بكه‌ن، و د گه‌ل مرۆڤێن خۆ يێن نێزيك، و د گه‌ل ئێتيمێن هێشتا بالغ نه‌بووين، و د گه‌ل هه‌ژاران، وكو قه‌نج ل گه‌ل خه‌لكى باخڤن، د گه‌ل كرنا نڤێژێ ودانا زه‌كاتێ، پاشى -كێم تێ نه‌بن- هه‌وه‌ پشتا خۆ دايێ وهه‌وه‌ په‌يمان شكاند وهوين د پشتدانێ دا دبه‌رده‌وامن.
وهوين گه‌لى ئسرائيلیان ل بيرا خۆ بينن ده‌مێ مه‌ د ته‌وراتێ دا په‌يمانه‌كا موكم ژ هه‌وه‌ وه‌رگرتى كو: حه‌رامه‌ هنده‌ك ژ هه‌وه‌ خوينا هنده‌كان بڕێژن، وهنده‌ك ژ هه‌وه‌ هنده‌كان ژ وارێ وان ده‌ربێخن، پاشى هه‌وه‌ ئعتراف ب وێ چه‌ندێ كر، وهه‌وه‌ ل سه‌ر ڕاستییا وێ شاهده‌يى دا.
پاشى هوين ئه‌ى گه‌لۆ ئه‌ڤه‌نه‌ هنده‌ك ژ هه‌وه‌ يێ هنده‌كان دكوژن، وهنده‌ك ژ هه‌وه‌ يێ هنده‌كان ژ جهێ وان ده‌رتێخن، وهه‌ر ده‌سـتـه‌كـه‌ك ژ هه‌وه‌ ب ته‌عدايى خۆ ل سه‌ر برايێن خۆ ب هێز دئێخت. وئه‌گه‌ر ئه‌و ب ئێخسيرى ژ ده‌ستێ دوژمنان بێنه‌ نك هه‌وه‌ هوين به‌رگه‌ڕيانێ دكه‌ن، ب دانا فديێ، دا وان ژ ئـێـخسيرییێ ئازاد بكه‌ن، د گه‌ل كو ده‌رێخستنا وان ژ وارێ وان ل سه‌ر هه‌وه‌ يا حه‌رامه‌. چ كاره‌كێ كرێته‌ هوين دكه‌ن ده‌مێ هوين باوه‌رییێ ب هنده‌ك ئه‌حكامێن ته‌وراتێ دئينن وكافرییێ ب هنده‌كێ دكه‌ن! ڤێجا هه‌چى كه‌سێ ژ هه‌وه‌ ڤێ چه‌ندێ بكه‌ت ژبلى شه‌رمزارییا د دنيايێ دا وى چو جزايه‌ك نابت. و ل ڕۆژا ڕابوونێ خودێ دێ وان زڤڕينته‌ دژوارترين عه‌زابێ د ئاگرى دا، وخودێ يێ بێ ئاگه‌هـ نينه‌ ژ وى تشتێ هوين دكه‌ن.
ئه‌و ئه‌ون يێن ژينا دنيايێ ب سه‌ر ئاخره‌تێ ئێخستى، ڤێجا عه‌زاب ل سه‌ر وان نائێته‌ سڤككرن، وئه‌وان پشته‌ڤانه‌ك نينه‌ وان ژ عه‌زابا خودێ بپارێزت.
وب راستى مه‌ ته‌ورات دابوو مووساى، ومه‌ پێغه‌مبه‌ر ژ ئسرائيلییان ب دويڤ وى دا هنارتن، ومه‌ نيشانێن ئاشكه‌را دانه‌ عيسايێ كوڕێ مه‌ريه‌مێ، ومه‌ ب جبريلى ئه‌و ب هێز ئێخست. ئـه‌رێ ڤێجا هه‌ر گاڤه‌كا پێغه‌مبه‌ره‌ك بۆ هه‌وه‌ هات ب وه‌حییه‌كا ژ نك خودێ يا كو نه‌ د گه‌ل دلچوونێن هه‌وه‌ بت هوين دێ خۆ مه‌زن كه‌ن، ده‌سته‌كه‌كێ ژ وان دێ دره‌ويــن ده‌رئـێـخـن وده‌سته‌كه‌كێ دێ كوژن؟
ووان گۆته‌ پێغه‌مبه‌رێ خودێ موحه‌ممه‌دى -سلاڤ لێ بن-: دلێن مه‌ دپێچاينه‌، گۆتنا ته‌ تێدا ناچت‌. وئه‌و ب خۆ وه‌ نينه‌ وه‌كى ئه‌و دبێژن، به‌لـكـى لـه‌عنه‌ت ل دلێن وان يێن هاتينه‌كرن، ودخه‌تـمكرينه‌، و ژ به‌ر بێ باوه‌رییا وان ئه‌و ژ ڕه‌حما خودێ دده‌رێخستينه‌، ڤێجا باوه‌رییه‌كا كێم تێ نه‌بت ئه‌و باوه‌رییێ نائينن.
وده‌مێ قورئان ژ نك خودێ بۆ وان هاتى ڕاستییا وێ يا د گه‌ل وان ژ ته‌وراتێ تێدا بوو وان باوه‌رى پێ نه‌ئينا، وپێغه‌مبه‌رينییا موحه‌ممه‌دى ڕه‌تكر، ووان به‌رى هنارتنا وى دخواست ب وى بشێنه‌ بوتپه‌ڕێسێن عه‌ره‌بان، ودگۆتن: ده‌مێ پێغه‌مبه‌رێ دويماهییا زه‌مانى نێزيك بوويه‌، وئه‌م دێ دويكه‌فتنا وى كه‌ين و د گه‌ل وى دا دێ شه‌ڕێ هه‌وه‌ كه‌ين. ڤێجا ده‌مێ ئه‌و پێغه‌مبه‌ر يێ وان سالۆخه‌ت وڕاستگۆيییا وى دزانى بۆ وان هاتى وان باوه‌رى پێ نه‌ئينا ودره‌وين ده‌رێخست، ڤێجا له‌عنه‌تا خودێ ل هه‌ر يه‌كى بت يێ كافرى ب پێغه‌مبه‌رێ خودێ موحه‌ممه‌دى كرى، و ب كيتابا وى يا خودێ ب وه‌حى بۆ هنارتى.
چ تشته‌كێ كرێت بوو ئسرائيلییان بۆ خۆ هلبژارتى؛ كو وان ژ زۆردارى ودلڕه‌شى باوه‌رى ب كوفرێ گوهاڕتى چونكى خودێ ژ قه‌نجییا خۆ قورئان بۆ پێغه‌مبه‌رێ خۆ موحه‌ممه‌دى ئينا خوارێ، ڤێجا ئه‌و ب غه‌زه‌بـه‌كا ژ نك خودێ ل سه‌ر وان ڤه‌ زڤڕين ژ به‌ر نه‌باوه‌رى ئينانا وان ب موحه‌ممه‌د پێغه‌مبه‌رى پشتى غه‌زه‌با وى ل سه‌ر وان ژ به‌ر ده‌ستێڤه‌دانـا وان بۆ ته‌وراتێ. وبۆ كافرێن ب پێغه‌مبه‌رينییا موحه‌ممه‌دى عه‌زابه‌كا وه‌سا هه‌يه‌ وان بشكێنت وڕه‌زيل بكه‌ت.
وئه‌گه‌ر هنده‌ك موسلمانان گۆته‌ جوهییان: باوه‌رییێ ب وێ بينن يا خودێ ژ قورئانێ ئينايه‌ خوارێ، ئه‌و دێ بێژن: ئه‌م باوه‌رییێ دێ ب وێ ئينين يا بۆ پێغه‌مبه‌رێن مه‌ هاتییه‌ خوارێ، وتشتێ پشتى وێ چه‌ندێ خودێ ئينايه‌ خوارێ ئه‌و باوه‌رییێ پێ نائينن، وئه‌وه‌ حه‌قى يا ڕاستییا وێ ئه‌وا د گه‌ل وان تێدا هه‌ى. وئه‌گه‌ر وان ب دورستى باوه‌رى ب كيتابێن خۆ ئينابا دا باوه‌رییێ ب قورئانێ ژى ئينن. تو -ئه‌ى موحه‌ممه‌د- بێژه‌ وان: ئه‌گه‌ر هوين د خودان باوه‌رن ب وێ يا خودێ بۆ هه‌وه‌ ئينايه‌ خوارێ، ئه‌رێ بۆچى به‌رێ هه‌وه‌ پێغه‌مبه‌رێن خودێ دكوشتن؟
و ب ڕاستى پێغه‌مبه‌رێ خودێ مووسا ب نيشانێن ئاشكه‌را ڤه‌ ل سه‌ر پێغه‌مبه‌رينییا وى بۆ هه‌وه‌ هاتبوو، وه‌كى گووفانێ وكولى وسپيهـ وبه‌قان وژبلى وان ژ يێن به‌حسێ وان د قورئانا مه‌زن دا هاتى، و د گه‌ل هندێ هه‌وه‌ گۆلك په‌ڕێسى، پشتى مووسا ل دويڤ ژڤانێ خودايێ خۆ چووى، وهوين ب سه‌ر توخويبێن خودێ دا دچوويينه‌.
و ل بيرا خۆ بينن ده‌مێ مه‌ په‌يمانه‌كا موكم ژ هه‌وه‌ وه‌رگرتى كو تشتێ مووسا بۆ هه‌وه‌ پێ بێت ژ ته‌وراتێ هوين قه‌بويل بكه‌ن، ڤێجا هه‌وه‌ په‌يمان شكاند، ئينا مه‌ چيايێ طوورى ڕاكره‌ هنداڤى سه‌رێ هه‌وه‌، ومه‌ گۆته‌ هه‌وه‌: ئه‌وا مه‌ بۆ هه‌وه‌ ئينايى موكم بگرن، وگوهدانێ وگوهدارییێ بكه‌ن، ئه‌گه‌ر نه‌ دێ چيايى ب سه‌ر هه‌وه‌ دا به‌رده‌ين، ئينا هه‌وه‌ گۆت: مه‌ گوهـ ل گۆتنا ته‌ بوو وئه‌م گوهدارییێ ناكه‌ين؛ چونكى ڤیانا په‌ڕستنا گۆلكێ د دلێن هه‌وه‌ دا گه‌ڕيا بوو ژ به‌ر ب ناڤداچوونا هه‌وه‌ د ناڤ كوفرێ دا. تو -ئه‌ى موحه‌ممه‌د- بێژه‌ وان: پيسه‌ تشته‌ باوه‌رییا هه‌وه‌ فه‌رمانێ پێ ل هه‌وه‌ دكه‌ت، ئه‌گه‌ر هوين د خودان باوه‌رن ب وێ يا خودێ بۆ هه‌وه‌ ئينايه‌ خوارێ.
تو -ئه‌ى موحه‌ممه‌د- بێژه‌ وان جوهییێن هزر دكه‌ن به‌حه‌شت بۆ وان ب تنێ‌یه‌؛ ژ به‌ر كو يا ژ وان ڤه‌ ژ ناڤبه‌را هه‌مى مرۆڤان ب تنێ ئه‌و وه‌لییێن خودێ وخۆشتڤى وكوڕێن وينه‌: ئه‌گه‌ر مه‌سه‌له‌ وه‌سايه‌، كانێ نفرينێ ب مرنێ ل دره‌وينێن خۆ ويێن خه‌لكێ دى بكه‌ن، ئه‌گه‌ر هوين د ڤێ گۆتنا خۆ دا دراستگۆنه‌.
وقه‌ت ئه‌و وێ ناكه‌ن؛ ژ به‌ر كو ئه‌و ڕاستگۆيییا موحه‌ممه‌د پێغه‌مبه‌رى -سلاڤ لێ بن- دزانن ودره‌وينییا خۆ ژى دزانن، و ژ به‌ر كوفر ونه‌گوهدارییا وان كرى، يا كو وان ژ به‌حه‌شتێ بێ بار دكه‌ت وبه‌رێ وان دده‌ته‌ ئاگرى. وخودێ ب زۆرداران ژ به‌نیێن خۆ يێ پڕزانايه‌، و ل سه‌ر وێ چه‌ندێ دێ وان جزاده‌ت.
ومسوگه‌ر تو -ئه‌ى موحه‌ممه‌د- دێ زانى كو جوهى ژ هه‌مى مرۆڤان پتر حه‌ز ژ درێژییا ژينێ دكــه‌ن ئه‌گه‌ر چه‌ند ژينه‌كا ڕه‌زيل و بێ بها ژى بت، به‌لكى ڤيانا وان بۆ ژییێ درێژ خۆ ژ يا بوتپه‌رێسان ژى پتره‌. يه‌ك ژ وان دخوازت يێ هزار سالـى بت، وئه‌ڤ ژییێ درێژ وى ژ عه‌زابا خودێ دوير نائێخت. وتشتـه‌ك ژ كريارێن وان ل خودێ نائێته‌ ڤه‌شارتن.
تو -ئه‌ى موحه‌ممه‌د- بێژه‌ جوهییان ده‌مێ وان گۆتى: هندى جبريله‌ ئه‌و ژ فريشته‌يان دوژمنێ مه‌يه‌: هه‌چییێ دوژمنێ جبريلى بت پانێ وى ب ئانه‌هییا خودێ قورئان ل سه‌ر دلێ ته‌ يا ئينايه‌ خوارێ ڕاستییا يێن به‌رى خۆ ژ كيتابێن خودێ ئاشكه‌را دكه‌ت، وڕێنيشانده‌ره‌ بۆ حه‌قییێ، ومزگينییه‌ بۆ يێن خودان باوه‌ر پێ ب هه‌ر خێره‌كا ل دنيايێ وئاخره‌تێ.
هه‌چییێ دوژمنێ خودێ وفريشته‌يێن وى وپێغه‌مبه‌رێن وى بت، و ب تايبه‌تى هه‌ردو فريشته‌يان جبريلى وميكالى، هندى خودێ‌یه‌ دوژمنێ كافرانه‌.
و ب ڕاستى مه‌ نيشانێن ئاشكه‌را ل سه‌ر ڕاستییا پێغه‌مبه‌رينییا ته‌ بۆ ته‌ -ئه‌ى موحه‌ممه‌د- يێن ئيناينه‌ خوارێ. و ب تنێ يێن ژ دينێ خودێ دده‌ركه‌فتى باوه‌رییێ پێ نائينن.
حالێ ئسرائيلیان د شكاندنا په‌يمانان دا چه‌ند يێ كرێته‌!! هـه‌ر گاڤه‌كا وان په‌يمانه‌ك دا ده‌سته‌كه‌ك ژ وان دێ وێ په‌يمانێ شكێنن؟ ڤێجا دێ وان بينى ئه‌ڤرۆ ئه‌و په‌يمانه‌كێ گرێدده‌ن وسوباهى دشكێنن، به‌لكى پترییا وان باوه‌رییێ ب وێ نائينن يا پێغه‌مبه‌رێ خودێ موحه‌ممه‌د -سلاڤ لێ بن- پێ هاتى.
وده‌مێ پێغه‌مبه‌رێ خودێ موحه‌ممه‌د -سلاڤ لێ بن- بۆ وان ب وێ قورئانێ هاتى يا د گه‌ل ته‌وراتا وان ڕێ دكه‌ڤت ده‌سته‌كه‌ك ژ وان كيتابا خودێ دهاڤێن، ودداننه‌ پشت خۆ، مه‌ته‌لا وان وه‌كى مه‌ته‌لا وانه‌ يێن ڕاستییا وێ نه‌زانن.
وجوهییان دويچوونا وى تشتى كر يێ شه‌يتانان ل سه‌ر ده‌مێ سوله‌يمانێ كوڕێ داوودى بۆ سێره‌به‌ندان دگۆت. وسوله‌يمان كافر نه‌بووبوو وفێرى سێره‌به‌ندییێ نه‌بووبوو، به‌لكى شه‌يتان بوون يێن كافربووين ب خودێ ده‌مێ وان مرۆڤ فـێـرى سێره‌به‌ندییێ كرين؛ دا دينێ وان خراب بكه‌ن. وهه‌ر وه‌سا جوهییان دويكه‌فتنا وێ سێره‌به‌ندییێ كر ئه‌وا بۆ هه‌ردو ملياكه‌تێن ل عه‌ردێ بابل ل عيراقێ هارووت ومارووتى هاتییه‌ خوارێ؛ بۆ جه‌ڕباندنا به‌نییان ژ لايێ خودێ ڤه‌، وئه‌و هه‌ردو فريشته‌ سێره‌به‌ندییێ نيشا يه‌كى ناده‌ن حه‌تا وى شيره‌ت نه‌كه‌ن ووان ژ خۆفێركرنا سێره‌به‌ندییێ پاشڤه‌لێ نه‌ده‌ن ونه‌بێژنێ: ب خۆفێركرنا سێره‌به‌ندییێ وگوهدارییا شه‌يتانان كافر نه‌به‌. ڤێجا مرۆڤ ژ هه‌ردو فريشته‌يان دێ فێرى وى تشتى بن يێ نه‌ڤيانێ ئه‌و پێ دئێخنه‌ د ناڤبه‌را ژن ومێران دا حه‌تا وان ژێك دكه‌ن. وسێره‌به‌ند بێ ئانه‌هییا خودێ نه‌شێن زيانێ بگه‌هيننه‌ يه‌كى، وسێره‌به‌ند ب تنێ فێرى وى تشتى دبن يێ خرابى وزيان پێ دگه‌هتێ، وشه‌يتانان ئه‌و بۆ جوهییان ڤه‌گوهاست، ڤێجا ئه‌و هند د ناڤ وان دا به‌لاڤ بوو حه‌تا كو وان ئه‌و ژ كيتابا خودێ چێتر ديتى. و ب ڕاستى جوهییان زانى هه‌چییێ سێره‌به‌ندییێ هلبژيرت وحه‌قییێ بهێلت ئه‌وى ل ئاخره‌تێ چو بار د خێرێ دا نابت. و چ پيسه‌ تشت بوو كو وان خۆ پێ كڕى كو باوه‌رى ودويكه‌فتنا پێغه‌مبه‌رى دايه‌ ب سێره‌به‌ندییێ وكوفرێ، ئه‌گه‌ر وان زانينه‌ك ب وێ هه‌با يا شيره‌ت پــێ ل وان هاتییـه‌ كرن.
وئه‌گه‌ر كو جوهییان باوه‌رى ئينابا و ژ خودێ ترسابان دا زانن هندى ئه‌و خه‌لاته‌ يێ خودێ دێ ده‌ته‌ وان چێتره‌ ژ سێره‌به‌ندییێ ويا وان پێ ب ده‌ست خۆ ڤه‌ ئيناى، ئه‌گه‌ر وان خه‌لات وجزادانا خودێ زانيبا.
ئه‌ى گه‌لى ئه‌وێن باوه‌رى ئيناى نه‌بێژنه‌ موحه‌ممه‌د پێغه‌مبه‌رى: (راعنا) ئانه‌كو: ل حالێ مه‌ بنێره‌، وبێهنا خۆ ل مه‌ فره‌هـ بكه‌ حه‌تا ئه‌م د گۆتنا ته‌ بگه‌هين؛ چونكى جوهییان ئه‌و دگۆته‌ پێغه‌مبه‌رى، ومـه‌خسه‌دا وان پێ زڤراتى وخه‌به‌ربێژى بوو، وهوين -گه‌لى خودان باوه‌ران- پێشڤه‌ بێژن: (انظرنا) ئانه‌كو: به‌رێ خۆ بده‌ مه‌ وخۆ ل مه‌ بگره‌، وئه‌و ژى هه‌ر وێ مه‌عنايێ دده‌ت، وبۆ بێ باوه‌ران عه‌زابه‌كا ب ئێش هه‌يه‌.
ئه‌وێن كافر بووين ژ خودانێن كيتابێ وبوتپه‌رێسان نه‌ڤێت قه‌نجییه‌ك ژ لايێ خودايێ هه‌وه‌ ڤه‌ ب سه‌ر هه‌وه‌ دا بێته‌ خوارێ وه‌كى قورئانێ وزانينه‌كێ، يان سه‌ركه‌فتن ومزگينییه‌كێ، وخودێ دلۆڤانییا خۆ بۆ وى تايبه‌ت دكه‌ت يێ وى بڤێت ژ به‌نییێن خۆ ب دانا پێغه‌مبه‌رينییێ، وخودێ خودانێ قه‌نجى وسه‌راتییا مه‌زن وفره‌هه‌.
ئه‌م ئايه‌ته‌كێ ناگوهۆڕين يان ژ سه‌ر دل وهزرا خه‌لكى نابه‌ين حه‌تا يه‌كا ژ وێ ب مفاتر يان يه‌كا وه‌كى وێ د بارلێكرن وخێرێ دا بۆ هه‌وه‌ نه‌ئينين، وهه‌ر يه‌كێ حكمه‌ته‌ك تێدا هه‌يه‌، ئه‌رێ ما ته‌ وئوممه‌تا ته‌ نه‌زانییه‌ هندى خودێ‌یه‌ يێ خودان شيانه‌ وتشته‌ك وى بێزار ناكه‌ت.
ئه‌رێ ما ته‌ -ئه‌ى موحه‌ممه‌د- وئوممه‌تا ته‌ نه‌زانییه‌ هندى خودێ‌یه‌ خودانێ عه‌رد وعه‌سمانانه‌؟ تشتێ وى بڤێت ئه‌و دكه‌ت، وئه‌و حوكمى ب وێ دكه‌ت يا وى دڤێت، وچاوا وى بڤێت ئه‌و وه‌سا فه‌رمانێ ل به‌نییێن خۆ دكه‌ت، وقه‌بويلكرن وگوهدان ل سه‌ر وانه‌. ڤێجا ئه‌گه‌ر وان گوهدارى نه‌كر، ژبلى خودێ كه‌سه‌ك نينه‌ سه‌ركارییا وان بـكـه‌ت، يان وان ژ عه‌زابا خودێ بپارێـزت.
يـان هه‌وه‌ -گه‌لى مرۆڤان- دڤێت ژ ڕكدارى وخۆمه‌زنكرن هوين پسيارا هنده‌ك تشتان ژ پێغه‌مبه‌رێ خۆ موحه‌ممه‌دى بكه‌ن، وه‌كى پسيارا هنده‌ك تشتێن وه‌كى وان ژ مووساى هاتییه‌كرن. وهـه‌چییێ كافرییێ هلبژێرت وباوه‌رییێ بهێلت ئه‌و ژ ڕێكا خودێ يا ڕاست به‌ر ب نه‌زانينێ وسه‌رداچوونێ ڤه‌ ده‌ركه‌فت.
گه‌له‌كان ژ خودانێن كيتابێ دخواست كو پشتى باوه‌رى ئينانا هه‌وه‌ هه‌وه‌ ل كوفرێ ڤه‌گه‌ڕينن كا چاوا هه‌وه‌ به‌رێ بوت دپه‌ڕێسين؛ ژ به‌ر وێ كينا دلێن وان تژى كرى پشتى ڕاستییا پێغه‌مبه‌رێ خودێ موحه‌ممه‌دى د وى تشتى دا يێ ئه‌و پێ هـاتــى بـۆ وان ئــاشــكه‌را بووى، ڤێجا هوين وان عــه‌فـى بكه‌ن و ل نه‌زانينا وان ببۆرن، حه‌تا خودێ فه‌رمانێ ب كوشتنا وان دده‌ت (وه‌كى داى ووه‌سا چێبووى)، وئه‌و سه‌را كريارێن وان يێن خراب دێ وان جزا ده‌ت. هندى خودێ‌یه‌ ل سه‌ر هه‌ر تشته‌كى يێ خودان شيانه‌ چو تشت وى بێزار ناكه‌ن.
وهوين -گه‌لى خودان باوه‌ران- ب كرنا نڤێژێ ب ڕه‌نگێ وێ يێ دورست ڕاببـن، وزه‌كاتا هاتییه‌ فه‌ركرن بده‌ن. وهه‌ر خێره‌كا هوين بۆ خۆ پێشكێش بكه‌ن خێرا وێ هوين ل ئاخره‌تێ ل نك خودێ دێ بينن. هندى ئه‌وه‌ ئه‌و ب هه‌مى كريارێن هه‌وه‌ يێ بينه‌ره‌، ودێ هه‌وه‌ سه‌را وان جزا ده‌ت.
جوهى وفه‌لان هزر دكر كو به‌حه‌شت ب تنێ يا وانه‌ وژبلى وان كه‌سێ دى ناچتێ، ئه‌و هزرا وان يا خرابه‌. تو -ئه‌ى موحه‌ممه‌د- بێژه‌ وان: كانێ هوين ده‌ليلێ خۆ ل سه‌ر ڕاستییا گۆتنا خۆ بينن ئه‌گه‌ر هوين د گۆتنا خۆ دا دڕاستگۆنه‌.
وه‌ نينه‌ وه‌كى ئه‌و دبێژن كو به‌حه‌شت بۆ وان ب تنێ‌یه‌، به‌لكى هه‌ر كه‌سێ خۆ ب ده‌ست خودێ ب تنێ ڤه‌ به‌رده‌ت، وئه‌و يێ دلسۆز بت ووى د هه‌مى گۆتن وكريارێن خۆ دا بــه‌ر ل خودێ بت ئه‌و دێ چته‌ به‌حه‌شتێ. ڤێجا هه‌چیی ێ وێ چه‌ندێ بكه‌ت ئه‌وى جزايێ كارێ وى بۆ وى ل ئاخره‌تێ ل نك خودايێ وى هه‌يه‌، كو چوونا به‌حه‌شتییه‌، وئه‌و ژ نه‌خۆشییه‌كا ل پاشه‌ڕۆژێ بگه‌هته‌ وان ناترسن، وئه‌و ل سه‌ر پشك وبارێن د دنيايێ دا نه‌گه‌هنه‌ وان ب خه‌م ناكه‌ڤن.
وجوهییان گۆت: فه‌له‌ ل سه‌ر دينێ ڕاست نينن، وفه‌لان ژى د ده‌ر حه‌قێ جوهییان دا هه‌ر وه‌ گۆت وئه‌و يێ ته‌وراتێ وئنجيلێ دخــويــنـن، و د وان دا هاتییه‌ كو باوه‌رى ئـينانا ب هه‌مى پێغه‌مبه‌ران يا فه‌ره‌. هه‌ر وه‌سا ئه‌وێن نه‌زان ژ كافرێن عه‌ره‌بان ويێن دى وه‌كى گۆتنا وان گۆت، ئانه‌كو گۆته‌ هه‌ر يه‌كێ خودان دين: تو ل سه‌ر چو نينى، ڤێجا خودێ‌یه‌ ل ڕۆژا ڕابوونێ حوكمى د ناڤبه‌را وان دا دكه‌ت د وى تشتى دا ژ دينى يێ ئه‌و تێدا ژێك جودا بووين، وهه‌ر يه‌كى ل دويڤ كريارێن وى دێ جزا ده‌ت.
كه‌س ژ وى زۆردارتر نينه‌ يێ نه‌هێلت به‌حسێ خـودێ ژ كرنا نڤێژێ، وخواندنا قورئانێ د مزگه‌فتان دا بێته‌كرن ، و ب مجدى لێ بگه‌ڕيێت دا وان ب هه‌ڕفاندنێ يان ده‌رگه‌هگرتنێ خراب بكه‌ت، يان موسلمانان ژێ مه‌نعه‌كه‌ت. ئه‌و زۆردارێن هه‌ بۆ وان نـه‌بوويه‌ كو بێ ترسا ژ جزادانێ ئه‌و بێنه‌ د مزگه‌فتان ڤه‌، ژ به‌ر وێ چه‌ندێ ڕه‌زيلى وشه‌رمزارى ل دنيايێ، وعه‌زابه‌كا دژوار ل ئاخره‌تێ بۆ وان هه‌يه‌.
ولايێ ڕۆژهه‌لاتێ ويێ ڕۆژئاڤايێ ويێ د ناڤبه‌رێ دا يێ خودێ‌یه‌، ئه‌و خودانێ عه‌ردى هه‌مییێ يه‌. ڤێجا هـه‌ر لايه‌كێ هويـن ب فه‌رمانا خودێ د نڤێژێ دا به‌رێ خۆ بده‌نێ هه‌وه‌ مه‌خسه‌د كنارێ وى‌يه‌، وهوين ژ ملكێ وى وگوهدارییا وى ده‌رنه‌كه‌فتينه‌. هندى خودێ‌یه‌ دلۆڤانییه‌كا به‌رفره‌هـ هه‌يه‌، ويێ پڕزانايه‌ ب كريارێن به‌نییێن خۆ، تشته‌ك ژێ ل به‌ر وى به‌رزه‌ نابت.
وجوهى وفه‌لان وبوتپه‌ڕێسان گۆت: خودێ زارۆيه‌ك بۆ خۆ گرتییه‌، خودێ ژ ڤێ گۆتنا خراب يێ پاك بت، به‌لكى هه‌ر يه‌كێ ل عه‌سمانان وعه‌ردى ملك وبه‌نییێ وییه‌، وئه‌و هـه‌مى ل به‌ر وى دچه‌مياينه‌، و ل ژێر فه‌رمانا وينه‌.
وخودێ‌یه‌ داهێنه‌رێ عه‌سمانان وعه‌ردى، وئه‌گه‌ر وى كاره‌ك پێك ئينا وحه‌زكر هه‌بت، هه‌ما دبێژتێ: ببه‌، ئه‌و دبت.
وئه‌وێن نه‌زان ژ خودانێن كيتابێ ويێن دى ژ ڕكدارى گۆته‌ پێغه‌مبه‌رێ خودێ موحه‌ممه‌دى -سلاڤ لێ بن-: بلا خودێ يه‌كسه‌ر د گه‌ل مه‌ باخڤت وبێژت كـو تــو پـێـغـه‌مبه‌رێ وییـى، يان نيشانه‌كا ئاشكه‌را ژ لايێ خودێ ڤه‌ بلا بۆ مه‌ بێت كو تو يێ ڕاستگۆيى. ووه‌كى ڤێ گۆتنێ ئوممه‌تێن به‌رێ ژى ژ ڕكدارى وخۆمه‌زنكرن ڤه‌ گۆتبوو پێغه‌مبه‌رێن خۆ؛ ژ به‌ر وه‌كهه‌ڤییا دلێن وان يێن پێشییێ ويێن پاشییێ د كوفر وسه‌رداچوونێ دا، مه‌ بۆ يێن باوه‌رییه‌كا باوه‌رى بينن ئايه‌ت ئاشكه‌راكرينه‌.
ئه‌ى موحه‌ممه‌د هندى ئه‌مين مه‌ ب دينێ حه‌ق يێ ب نيشان وموعجزه‌يان په‌سه‌ندكرى تو يێ هنارتى، ڤێجا تو وى بگه‌هينه‌ مرۆڤان د گه‌ل مزگينيدانا خودان باوه‌ران ب خێرا دنيايێ وئاخره‌تێ، وترساندنا هه‌ڤڕكان ب عه‌زابا خودێ ئه‌وا ل هيڤییا وان، وپشتى گه‌هاندنێ تو يێ به‌رپرس نينى ژ كوفرا هه‌چییێ كافر ببت؛ هندى ئه‌ون ل ڕۆژا ڕابوونێ هه‌روهه‌ر دێ د ئاگرى دا بن.
وجوهى وفه‌له‌ قه‌ت ژ ته‌ ڕازى نابن حه‌تا تو دينێ خۆ نه‌هێلى ودويچوونا دينێ وان نه‌كه‌ى، تو بێژه‌ وان: هندى ئيسلامه‌ ئه‌وه‌ دينێ دورست. وپشتى ڤێ وه‌حییا بۆ ته‌ هاتى ئه‌گه‌ر تو ل دويڤ دلچوونێن وان بچى چو سه‌ركاره‌ك ل نك خودێ بۆ ته‌ نابت مفاى بگه‌هينته‌ ته‌، يان پشته‌ڤانه‌ك ته‌ ب سه‌ر بێخت.
ئه‌وێن مه‌ كيتاب دايێ ژ جوهى وفه‌لان، وێ دخوينن خواندنه‌كا ڕاست، و ب دورستى دويچوونا وێ دكه‌ن، وباوه‌رییێ ب وى تشتى دئينن يێ د ده‌رحه‌قا باوه‌رى ئينانا ب پێغه‌مبه‌رێن خودێ دا تێدا هاتى. ئه‌وێن هه‌نه‌ يێن باوه‌رییێ ب موحه‌ممه‌دى وتشتێ بۆ هاتى دئينن، وئه‌وێن هنده‌ك ژ كيتابێ گوهاڕتى وهنده‌ك ژێ ڤه‌شارتى، ئه‌و كافرییێ ب پێغه‌مبه‌رێ خودێ دكه‌ن، وهه‌چییێ بـاوه‌رییێ پێ نه‌ئينت ئه‌و ل نك خودێ ژ هه‌مى مرۆڤان د زيانكارترن.
ئه‌ى دوونده‌ها يه‌عقووبى هوين قه‌نجییێن من يێن گه‌لـه‌ك ل سه‌ر هه‌وه‌ ل بيرا خۆ بينن، وكو من هوين ژ خه‌لكێ سه‌ر ده‌مێ هه‌وه‌ هه‌مییان بلندتر لێ كربوون ب هنارتنا گه‌له‌ك پێغه‌مبه‌ران ژ هه‌وه‌، وئينانه‌خوارا گه‌له‌ك كيتابان.
وهوين ژ سه‌هما ڕۆژا حيسابێ بترسن يا كو كه‌س تێدا مفاى ب تشته‌كى ناگه‌هينته‌ كه‌سێ، وخودێ چو به‌رانبه‌ران بۆ ڕزگاربوونا ژ عه‌زابێ ژ كه‌سێ وه‌رناگرت، وچو مه‌هده‌ر مفاى ناگه‌هينتێ، وكه‌س وى ب سه‌ر نائێخت.
وتو -ئه‌ى موحه‌ممه‌د- ل بيرا خۆ بينه‌ ده‌مێ خودايێ ئيبراهيمى ئه‌و ب وى شريعه‌تێ وى بۆ دانايى جه‌ڕباندى، ئينا وى ئه‌و شريعه‌ت پێك ئينا، خودێ گۆته‌ وى: ئه‌ز دێ ته‌ بۆ مرۆڤان كه‌مه‌ ڕێبه‌ر. ئيبراهيمى گۆت: خودايێ من تو ژ قه‌نجییا خۆ هنده‌كان ژ دوونده‌ها من بكه‌ ڕێبه‌ر، خودێ به‌رسڤا وى دا كو ڕێبه‌رییا د دينى دا ژ زۆرداران ناگرت.
و ل بيرا خۆ بينه‌ ده‌مێ مه‌ كه‌عبه‌ بۆ مرۆڤان كرییه‌ جهێ لێ زڤڕينێ، ئه‌و دئێنێ، پاشى دزڤڕنه‌ نك مرۆڤێن خۆ، پاشى دئێنێ ڤه‌، ومه‌ ئه‌و كره‌ جهێ لێ كۆمبوونێ بۆ وان ل ده‌مێ حه‌جێ وعومرێ وگه‌واف ونڤێژێ، وته‌ناهى بۆ وان، دوژمنه‌ك تێدا ب سه‌ر وان دا ناگرت، ومه‌ گۆت: جهێ ئيبراهيمى بۆ خۆ بكه‌نه‌ نڤێژگه‌هـ، وئه‌و جهـ ئه‌و به‌ر بوو يێ ئيبراهيم ل ده‌مێ ئاڤاكرنێ ل سه‌ر ڕادوه‌ستا. ومه‌ وه‌حى بۆ ئيبراهيمى وئيسماعيلى هنارت: كو مالا من ژ هه‌ر پيساتییه‌كا هه‌ی پاقژ بكه‌ن؛ وه‌ك پاراستن بۆ گه‌وافكه‌رێن ل دۆر كه‌عبێ، وئه‌وێن لێ دمينن، ونڤێژێ لێ دكه‌ن.
و ل بيرا خۆ بينه‌ ده‌مێ ئيبراهيمى دوعا كرى وگۆتى: ئه‌ى خودا تو مه‌كه‌هێ بكه‌ باژێره‌كێ ته‌نا ژ ترسێ، وتو ژ ڕه‌نگێ شينكاتییان ڕزقێ خه‌لكێ وێ بده‌، وتو ڤى ڕزقى ب تايبه‌تى بده‌ هه‌چییێ ژ وان باوه‌رى ب خودێ وڕۆژا دويماهییێ ئينابت. خودێ گۆت: وهه‌چیێ ژ وان كافر ببت ئه‌ز دێ خۆشییه‌كا كێم د دنيايێ دا ده‌مێ، پاشى دێ مه‌جبوورى عه‌زابا ئاگرى كه‌م، وئه‌و چ نه‌خۆش جهێ لێ زڤڕينێ يه‌ ئه‌ڤ دويماهییه‌.
وتو -ئه‌ى موحه‌ممه‌د- ل بيرا خۆ بينه‌ ده‌مێ ئيبراهيم وئيسماعيلى بناخه‌يێن كه‌عبێ ڕاكرين، وهه‌ر دووان ب ترس ڤه‌ دوعا دكر: خودايێ مه‌ تو كريارێن مه‌ يێن چاك ودوعايێن مه‌ ژ مه‌ قه‌بويل بكه‌، تو گوهدێرێ گۆتنێن به‌نییێن خۆيى، يێ پڕزانايى ب حالێ وان.
خودايێ مه‌ وتو مه‌ هه‌ردووان ل سه‌ر ئيسلامێ موكم بكه‌، وبكه‌ پێگيرێن ب فه‌رمانێن خۆ، وتو ژ دوونده‌ها مه‌ ملله‌ته‌كێ باوه‌رییێ ب ته‌ بينت بۆ خۆ چێكه‌، ومه‌ ب سـه‌روبه‌رێن په‌ڕستنا خۆ زانا بكه‌، و ل گوننه‌هێن مه‌ ببۆره‌. هندى تويى تو پڕتۆبه‌وه‌رگر ودلۆڤانكارى ب بـه‌نییێن خۆ.
خودايێ مه‌ وتو د ناڤ ڤێ ئوممه‌تێ دا پێغه‌مبه‌ره‌كى ژ دوونده‌ها ئيسماعيلى فڕێكه‌ ئايه‌تێن ته‌ بۆ وان بخوينت، وقورئانێ وسوننه‌تێ نيشا وان بده‌ت، ووان ژ شركێ وئه‌خلاقێ خراب پاقژ بكه‌ت. هندى تويى تويى زالێ چو تشت ل به‌ر ئاسێ نه‌بن، كاربنه‌جهێ هه‌ر تشته‌كى ل جهێ وى ددانت.
وكه‌س پشت ناده‌ته‌ دينێ ئيبراهيمى -كو ئيسلامه‌- كێم فامه‌كێ نه‌زان نـه‌بت، و ب ڕاستى مه‌ د دنيايێ دا ئه‌و بۆ پێغه‌مبه‌رينییێ هلبژارت، وئه‌و ل ئاخره‌تێ ژ چاكانه‌ يێن ده‌ره‌جێن بلند بۆ وان هه‌ين.
وئه‌گه‌را ڤێ هلبژارتنێ له‌زكرنا وى يا بێ دودلى بوو بۆ ئيسلامێ، ده‌مێ خودايێ وى گۆتییێ: دلێ خۆ بۆ خودايێ خۆ خوڕى پاقژ بكه‌. ڤێجا ئيبراهيم د به‌رسڤێ هات وگۆت: من خۆ ته‌سليمى خۆدايێ هه‌ر تشته‌كى كر ب دلسۆزى وڤيان ولێزڤڕين ڤه‌.
وئيبراهيمى ويه‌عقووبى كوڕێن خۆ پالدان كو ل سه‌ر ئيسلامێ موكم ببن گۆتن: ئه‌ى كوڕێن مه‌ هندى خودێ‌یه‌ ئه‌ڤ دينه‌ بۆ هه‌وه‌ هلبژارتییه‌، كو دينێ ئيسلامێ يه‌ يێ موحه‌ممه‌د سلاڤ لێ بن پێ هاتى، ڤێجا هوين هه‌مى ژينا خۆ ئه‌وى نه‌هێلن، وبلا مرن نه‌گه‌هته‌ هه‌وه‌ ئه‌گه‌ر هوين د موسلمان نه‌بن.
يان هوين دئاماده‌بوون ده‌مێ يه‌عقووب كه‌فتییه‌ به‌ر مرنێ، ده‌مێ وى هه‌مى كوڕێن خۆ كۆمكرين وپسيار ژ وان كرى: ئه‌رێ هوين دێ پشتى من عه‌بدينییا چ كه‌ن؟ وان گۆت: دێ عه‌بدينییا خودايێ ته‌ وبابكالكێن ته‌ ئيبراهيم وئيسماعيل وئيسحاقى كه‌ين خودايه‌كێ ئێكانه‌يه‌، وئه‌م ته‌سليمى وى بووينه‌.
ئه‌وا هه‌ ئوممه‌ته‌ك بوو ژ پێشییێن هه‌وه‌ بۆرییه‌، كارێ وان بۆ وانه‌، وكارێ هه‌وه‌ بۆ هه‌وه‌يه‌، وهه‌ر يه‌ك ب كارێ وى دێ ئێته‌ جزادان، كه‌س ب گونه‌ها كه‌سێ نائێته‌ گرتن، وهه‌ر يه‌كى ژ باوه‌رى وته‌قوا وى پێڤه‌تر چو تشته‌ك مفاى ناگه‌هينتێ.
وجوهییان گۆت‌: وه‌رنه‌ د دينێ جوهییان دا دێ ڕێكا ڕاست بينن، وفه‌لان ژى وه‌كى گۆتنا وان گۆت. تو بێژه‌ وان: به‌لكى ڕێكا ڕاست ئه‌وه‌ ئه‌م -هه‌مى- دويكه‌فتنا دينێ ئيبراهيمى بكه‌ين، ئه‌وێ ڕوويێ خۆ ژ هه‌ر دينه‌كێ پويچ وه‌رگێڕاى وبه‌رێ خۆ دايه‌ دينێ حه‌ق، وئه‌و ژ موشركان نه‌بوو.
هوين بێژنه‌ جوهى وفه‌لان: مه‌ باوه‌رى ب خودايێ ئێكانه‌ ئينايه‌، و ب وێ يا بۆ مه‌ هاتییه‌ خوارێ ژ وێ قورئانا خودێ ب وه‌حى بۆ پێغه‌مبه‌رێ خۆ هنارتى، و ب وێ يا بۆ ئيبراهيم وئيسماعيلى وئيسحاقى ويه‌عقووبى ونه‌ڤییێن وى هاتییه‌ خوارێ، و ب وێ يا بۆ مووساى وعيساى، وپێغه‌مبه‌ران هه‌مییان ژ نك خودايێ وان ب وه‌حى هاتى، ئه‌م د باوه‌رییێ دا چو جوداهیێ د ناڤبه‌را وان دا ناكه‌ين، وئه‌م ب گوهدارییێ وپه‌رستنێ ته‌سليمى وى بووينه‌.
ڤێجا ئه‌گه‌ر كافرێن جوهى وفه‌لان ويێن دى باوه‌رى ب وێ ئينا يا هه‌وه‌ باوه‌رى پێ ئيناى، ژ وێ يا پێغه‌مبه‌ر پێ هاتى، ئه‌ڤه‌ ئه‌و ب سه‌ر حه‌قییێ هلبوون، وئه‌گه‌ر وان پشت دا هه‌ما ئه‌و دێ د لێككه‌فتنێ دا بن، وخودێ تێرا ته‌ هه‌يه‌ ئه‌ى موحه‌ممه‌د كو به‌لا وان ژ ته‌ ڤه‌كه‌ت، وئه‌وه‌ گوهدێرێ گۆتنێن هه‌وه‌، پڕزانايێ ب حالێ هه‌وه‌.
دينێ خودێ بگرن يێ وى هوين ل سه‌ر داين، چونكى ژ وێ خوڕستییێ يا خودێ مرۆڤ ل سه‌ر داين باشتر نينه‌، وئه‌م د دويكه‌فتنا خۆ دا بۆ دينێ ئيبراهيمى بن ده‌ستى وينه‌.
تو بێژه‌ خودانێن كيتابێ: ئه‌رێ هوين د ده‌رحه‌قا په‌ڕستنا خودايێ ب تنێ دا جڕه‌ى د گه‌ل مه‌ دكه‌ن، وئه‌وه‌ خودايێ هه‌مى چێكرییان، يێ هنده‌كان ب تنێ نينه‌، وكريارێن مه‌ بۆ مه‌نه‌ وكريارێن هه‌وه‌ بۆ هه‌وه‌نه‌، وپه‌ڕستنا مه‌ خوڕى بۆ وییه‌ ئه‌م تشته‌كى بۆ وى ناكه‌ينه‌ هه‌ڤپشك، وژبلى وى ئه‌م په‌رستنا يه‌كى ناكه‌ين.
يان هوين ب هه‌ڤڕكى ڤه‌ دبێژن: هندى ئيبراهيم وئيسماعيل وئيسحاق ويه‌عقووب ونه‌ڤییێن وينه‌، ل سه‌ر دينێ جوهییان يان يێ فه‌لان بوون؟ وئه‌ڤه‌ دره‌وه‌؛ چونكى ئه‌و هاتبوونه‌ هنارتن ومربوون به‌رى هاتنه‌خوارا ته‌وراتێ وئنجيلێ. تو بێژه‌ وان: ما هوين ب دينێ وان زاناترن يان خودێ؟ وكه‌س ژ هه‌وه‌ زۆردارتر نينه‌ ده‌مێ هوين شاهده‌يییه‌كا بنه‌جهـ بۆ خۆ ژ نك خودێ ڤه‌دشێرن؟ وهوين ژ دره‌و به‌روڤاژیێ وێ دبێژن. وخودێ ژ تشته‌كى ژ كارێ هه‌وه‌ يێ بێ ئاگه‌هـ نينه‌، به‌لكى ئه‌و وان دهژمێرت ودێ هه‌وه‌ سه‌را جزاده‌ت.
ئه‌وا هه‌ ئوممه‌ته‌ك بوو ژ پێشییێن هه‌وه‌ بۆرییه‌، يا وان كرى بۆ وانه‌، ويا هه‌وه‌ كرى بۆ هه‌وه‌يه‌، وپسيارا كريارێن وان ژ هه‌وه‌ نائێته‌كرن، وپسيارا كريارێن هه‌وه‌ ژ وان نائێته‌كرن. د ڤێ ئايه‌تێ دا خۆگرێدانا ب به‌نییان ڤه‌ هاته‌بڕين، وكو مرۆڤ خۆ ب پالڤه‌دانا وان ڤه‌ نه‌خاپينت، وكو يا گرنگ باوه‌رییا ب خودێ‌یه‌ وپه‌رستنا وى ب تنێ، ودويكه‌فتنا پێغه‌مبه‌رێن وى، وكو هه‌چییێ كافرییێ ب پێغه‌مبه‌ره‌كى ژ وان بكه‌ت ئه‌وى كافرى ب هه‌مى پێغه‌مبه‌ران كر.
مرۆڤێن نه‌زان وعه‌قل سڤك دێ بێژن: چ تشت بوو يێ به‌رێ ڤان موسلمانان ژ ڕووگه‌ها وان، يا وان ل ده‌ستپێكا ئيسلامێ به‌رێ خۆ ددايێ -كو به‌يتولمه‌قدس بوو- وه‌رگێڕاى؟ تو بێژه‌ وان: ڕۆژهه‌لات وڕۆژئاڤا وهه‌ر تشته‌كێ د ناڤبه‌را هه‌ر دووان دا ملكێ خودێ‌یه‌، ولايه‌ك ژ لايان يێ ژ ملكێ وى ده‌ركه‌فتى نينه‌، يێ وى بڤێت ژ به‌نییێن خۆ ئه‌و دێ به‌رێ وى ده‌ته‌ ڕێكا هيدايه‌تێ يا ڕاست. و د ڤێ دا ئاگه‌هداركرنه‌ك هه‌يه‌ كو مه‌سه‌له‌ هه‌مى ئه‌وه‌ مرۆڤ پێگيرییێ ب فه‌رمانێن خودێ بكه‌ت، و هه‌چى جهێ وى به‌رێ مه‌ دايێ ئه‌م به‌رێ خۆ بده‌ينێ.
وكانێ چاوا مه‌ به‌رێ هه‌وه‌ دا ڕێكا دينى يا ڕاست، وه‌سا مه‌ هوين كرنه‌ ملله‌ته‌كێ باش يێ دادكه‌ر؛ دا هوين ل ئاخره‌تێ شاهده‌يییێ ل سه‌ر ملله‌تان بده‌ن كو پێغه‌مبه‌رێن وان په‌يامێن خودايێ خۆ گه‌هاندبوونه‌ وان، ودا پێغه‌مبه‌ر ژى ل ئاخره‌تێ ل سه‌ر هه‌وه‌ ببته‌ شاهد كو وى په‌ياما خودايێ خۆ گه‌هاندبوو هه‌وه‌. وئه‌ى موحه‌ممه‌د مه‌ ئه‌و ڕووگه‌ها تو به‌رێ ل سه‌ر بۆ ته‌ دانابوو، پاشى مه‌ به‌رێ ته‌ وه‌رگێڕا كه‌عبێ دا ديار ببت كانێ كى دێ دويچوونا ته‌ كه‌ت وگوهێ خۆ ده‌ته‌ ته‌ و د گه‌ل ته‌ به‌رێ خۆ ده‌ته‌ وى جهێ تو به‌رێ خۆ دده‌يێ، وكانێ كى خودانێ باوه‌رییه‌كا لاوازه‌ و ژ به‌ر گومان ودوڕوویاتییا خۆ دێ ژ دينێ خۆ ڤه‌گه‌ڕيێت. وهندى ئه‌ڤ كاره‌يه‌ يێ مه‌زن بوويه‌ ل سه‌ر سه‌رداچوويان، به‌لێ ل سه‌ر وان يێن خودێ ب هيدايه‌ت ئيناين يێ ب ساناهى بوو. ونه‌بوويه‌ كو خودێ باوه‌رییا هه‌وه‌ ب وى ودويكه‌فتنا هه‌وه‌ بۆ پێغه‌مبه‌رێ وى به‌رزه‌كه‌ت، ونڤێژێن هه‌وه‌ بۆ ڕووگه‌ها به‌رێ پويچ بكه‌ت، هندى ئه‌وه‌ ئه‌و ب مرۆڤان مێهره‌بانێ دلۆڤانكاره‌.
ب ڕاستى ئه‌مێ وه‌رگێڕانا ڕوويێ ته‌ ب بال عه‌سمانى ڤه‌ دبينين؛ ل وێ هيڤییێ كو خودێ وه‌حییێ بۆ ته‌ د مه‌سه‌لا ڕووگه‌هێ دا بينت، ڤێجا ئه‌م دێ به‌رێ ته‌ ده‌ینه‌ ڕووگه‌هه‌كا ته‌ پێ خۆش بت، كو مزگه‌فتا حه‌رامه‌ ڤێجا تو به‌رێ خۆ ب لايێ وێ ڤه‌ بده‌، و ل هه‌چى جهێ هوين لێ بن وهه‌وه‌ ڤيا نڤێژێ بكه‌ن هوين به‌رێ خۆ بده‌نه‌ مزگه‌فتا حه‌رام. وهندى ئه‌ون يێن خودێ زانينا كيتابێ دايێ ئه‌و باش دزانن هندى به‌رێخۆدانا ته‌يه‌ بۆ كه‌عبێ ئه‌وه‌ حه‌قییا بنه‌جهـ د كيتابێن وان دا. وخودێ يێ بێ ئاگه‌هـ نينه‌ ژ كارێ ئه‌و دودل وگومانبه‌رێن هه‌ دكه‌ن، وئه‌و جزايێ وان سه‌را وێ چه‌ندێ دێ ده‌ت.
وئه‌گه‌ر تو بۆ وان ئه‌وێن ته‌ورات وئنجيل بۆ هاتى هه‌ر نيشانه‌كا هه‌ى بينى ل سه‌ر هندێ كو به‌رێخۆدانا ته‌ بۆ كه‌عبێ د نڤێژێ دا حه‌قییا ژ نك خودێ‌یه‌، ئه‌و به‌رێ خۆ ناده‌نه‌ ڕووگه‌ها ته‌، وتو جاره‌كا دى به‌رێ خۆ ناده‌يه‌ ڕووگه‌ها وان، وهنده‌ك ژ وان به‌رێ خۆ ناده‌نه‌ ڕووگه‌ها هنده‌كان. و د مه‌سه‌لا ڕووگه‌هێ وتشتێن دى دا پشتى ئه‌ڤ زانينه‌ بۆ ته‌ هاتى كو تو يێ حه‌قى وئه‌و دنه‌حه‌قن ئه‌گه‌ر تو دويكه‌فتنا دلچوونێن وان بكه‌ى، هنگى تو دێ ژ وان بى يێن زۆردارى ل خۆ كرى.
ئه‌وێن مه‌ ته‌ورات وئنجيل دايێ ژ زانايێن جوهى وفه‌لان موحه‌ممه‌دى -سلاڤ لێ بن- ب وان سالۆخه‌تێن وى يێن د كيتابێن وان دا هاتين ناس دكه‌ن، هه‌ر وه‌كى ئه‌و كوڕێن خۆ ناس دكه‌ن. وهندى ده‌سته‌كه‌كه‌ ژ وان حه‌قییێ ڤه‌دشێرن هه‌ر چه‌نده‌ ئه‌و دزانن كو ئه‌و يێ ڕاستگۆيه‌, وسالۆخه‌تێن وى دبنه‌جهن.
ئه‌ى موحه‌ممه‌د ئه‌وا بۆ ته‌ هاتییه‌ خوارێ حه‌قی‌یه‌ ژ خودايێ ته‌يه‌، ڤێجا تو تێدا يێ ب گومان نه‌به‌.
وبۆ هه‌ر ملله‌ته‌كى ڕووگه‌هه‌ك هه‌يه‌ ئه‌و د نڤێژا خۆ دا به‌رێ خۆ دده‌نێ، ڤێجا هوين گه‌لى خودان باوه‌ران له‌زێ د كرنا وان چاكییان دا بكه‌ن يێن دينێ ئيسلامێ پێ هاتى. وخودێ ل ڕۆژا قيامه‌تێ هه‌وه‌ هه‌مییان چى جهێ هوين لێ بن دێ كۆم كه‌ت. هندى خودێ‌یه‌ ل سه‌ر هه‌ر تشته‌كى يێ ب شيانه‌.
وهه‌چى جهێ تو ب ڕێڤنگى ده‌ركه‌فتی‌يێ -ئه‌ى موحه‌ممه‌د- وته‌ ڤيا نڤێژێ بكه‌ى، تو به‌رێ خۆ ب لايێ مزگه‌فتا حه‌رام ڤه‌ بده‌. وهندى به‌رێخۆدانا ته‌يه‌ بۆ وێ ئه‌وه‌ حه‌قییا ژ نك خودايێ ته‌ڤه‌ بنه‌جهـ. وخودێ يێ بێ ئاگه‌هـ نينه‌ ژ كارێ هوين دكه‌ن.
وهه‌چى جهێ تو ده‌ركه‌فتییێ تو به‌رێ خۆ ب لايێ مزگه‌فتا حه‌رام ڤه‌ بده‌، وهه‌چى جهێ هوين لێ بن هوین به‌رێ خۆ ب لايێ مزگه‌فتا حه‌رام ڤه‌ بده‌ن؛ دا ئه‌و مرۆڤێن نه‌ د گه‌ل هه‌وه‌ چو هێجه‌ته‌ك ب هه‌ڤڕكى ڤه‌ ل سه‌ر هه‌وه‌ نه‌بت, ئه‌و تێ نه‌بن يێن زۆردارى وڕكدارى كرى ژ وان، ئه‌و ل سه‌ر هه‌ڤڕكییا خۆ هه‌ر دێ مينن, ڤێجا هوين ژ وان نه‌ترسن و ژ من بترسن ب جهئينانا گۆتن وفه‌رمانا من, ودا ئه‌ز قه‌نجییا خۆ ل سه‌ر هه‌وه‌ پێك بينم ب هلبژارتنا شريعه‌تێن پێكهاتيتر بۆ هه‌وه‌, ودا به‌لكى هوين بێنه‌ سه‌ر ڕێكا ڕاست ودورست.
وكانێ چاوا مه‌ قه‌نجى ل هه‌وه‌ كر كو مه‌ به‌رێ هه‌وه‌ دا كه‌عبێ وه‌سا مه‌ پێغه‌مبه‌ره‌ك ژ هه‌وه‌ ب خۆ د ناڤ هه‌وه‌ دا هنارت, وان ئايه‌تێن حه‌قییێ ونه‌حه‌قییێ ژێك جودا دكه‌ن ئه‌و بۆ هه‌وه‌ دخوينت, وهه‌وه‌ ژ پيسییا بوتپه‌رێسییێ وڕه‌وشتێن خراب پاقژ دكه‌ت، وكيتاب وسوننه‌تێ وئه‌حكامێن شريعه‌تى نيشا هه‌وه‌ دده‌ت, ويا هه‌وه‌ نه‌دزانى ژ به‌حسێ پێغه‌مبه‌ر وملله‌تێن بۆرى بۆ هه‌وه‌ دبێژت.
ڤێجا هوين ب كرنا عيباده‌تى من ل بيرا خۆ بينن ئه‌ز ب لێبۆرينێ وقه‌نجییا خۆ دێ هه‌وه‌ ل بيرا خۆ ئينم، و ب گۆتن وكريار شوكرا من ب تنێ بكه‌ن, وقه‌نجییا من ل هه‌وه‌ كرى ژ بيرا خۆ نه‌به‌ن.
گه‌‌لى خودان باوه‌ران د هه‌مى كارێن خۆ دا هوين داخوازا هاريكارییێ ژ خودێ بكه‌ن: ب بێن فره‌هییا ل سه‌ر نه‌خۆشییان, وهێلانا گونه‌هان, وخۆڕاگرتنا ل سه‌ر كرنا عيباده‌تى, وكرنا نڤێژان, ومرۆڤى ژ كرێتییێ دده‌ته‌ پاش. هندى خودێ‌یه‌ ب هاريكارییا خۆ يێ د گه‌ل بێنفره‌هان. وئايه‌ت هندێ دگه‌هينت كو خودێ ب هاريكارییێ تايبه‌ت د گه‌ل خودان بـاوه‌رانه‌, و ب زانينێ ئه‌و د گه‌ل گشت مرۆڤانه‌.
وهوين نه‌بێژنه‌ وان جيهادكه‌ران ئه‌وێن د ڕێكـا خودێ دا دئێنه‌ كوشتن: ئه‌و دمرينه‌, به‌لكى ئه‌و ب ژينه‌كا تايبه‌ت ب وان ڤه‌ د گۆڕێن خۆ دا دزێندينه‌, ب تنێ خودێ ب وێ ژينێ يێ زانايه‌, به‌لێ هوين پێ ناحه‌سن.
و ب هنده‌كێ ژ ترسا ژ دوژمنى, وبرسێ, وكێمكرنا مالى كو هوين ب زه‌حمه‌ت ب ده‌ست خۆ ڤه‌ بينن, يان هه‌ما هه‌مییێ ببه‌ين, وهه‌وه‌ ب مرنێ يان كوشتنا د ڕێكا خودێ دا, و ب كێمكرنا به‌رهه‌مێ دارقه‌سپ ومێو ودان ودكاكان، يان خرابكرنا وان, ئه‌م دێ هه‌وه‌ جه‌ربينين. وتو مزگينییێ ب كه‌يف وخۆشییا دويماهییێ ل دنيايێ وئاخره‌تێ بده‌ وان يـێن بێهن فره‌هییێ ل سه‌ر ڤێ چه‌ندێ دكه‌ن.
ئه‌وێن ئه‌گه‌ر نه‌خۆشییه‌ك گه‌هشتێ‌ دبێژن: ئه‌م به‌نییێن خودێينه‌ وملكێ وينه‌, ئه‌و مه‌ ب ڕێڤه‌ دبه‌ت, ويا وى بڤێت ئه‌و د گه‌ل مه‌ دكه‌ت, وئه‌م ب مرنێ پاشى ڕابوونا بۆ جزادانێ دێ زڤڕينه‌ نك وى.
ئه‌و بێنفره‌هێن هه‌ مه‌دح ودلۆڤانییه‌كا مه‌زن ژخودێ بۆ وان هه‌يه‌، وئه‌و ئه‌ون يێن ل سه‌ر ڕێكا ڕاست.
هندى صه‌فا ومه‌روه‌نه‌ -كو دو گرێن بچويكن ل نێزيكى كه‌عبێ ل لايێ ڕۆژهه‌لاتێ- ژ ڕێنيشانێن ئاشكه‌رانه‌ يێن دينێ خودێ‌, يێن كو عه‌بدينییا خودێ ب هاتن وچوونا د ناڤبه‌رێ دا دئێته‌كرن. ڤێجا هه‌چییێ بۆ حه‌جێ يان عومرێ قه‌ستا كه‌عبێ بكه‌ت، چو گونه‌هـ وته‌نگاڤى ل سه‌ر وى نينه‌ ئه‌گه‌ر ئه‌و د ناڤبه‌رێ دا بێت وبچت, به‌لكى ئه‌و چه‌نده‌ ل سه‌ر وى يا فه‌ره‌, وهه‌چییێ ژ دل خێران بكه‌ت هندى خودێ‌یه‌ سوپاسدارێ وییه‌، سه‌را كێمێ گه‌له‌كێ دده‌ت, يێ پرزانايه‌ ب كريارێن به‌نییێن خۆ.
هندى ئه‌ون يێن وان ئايه‌تێن ئاشكه‌را ل سه‌ر پێغه‌مبه‌رينییا موحه‌ممه‌دى يێن مه‌ ئيناينه‌ خوارێ، وئه‌و تشتێ ئه‌و پێ هاتى ڤه‌دشێرن، وئه‌و زانايێن جوهى وفه‌لانه‌ وهه‌ر يه‌كێ دى يێ وى تشتێ خودێ د ته‌وراتێ وئنجيلێ دا ئينايه‌ خوارێ ڤه‌شێرت, پشتى كو وى ئه‌و بۆ مرۆڤان ئاشكه‌راكرى، ئه‌و ئه‌ون يێن خودێ ئه‌و ژ ڕه‌حما خۆ بێ باركرين, وهه‌مى مرۆڤ ب له‌عنه‌تێ نفرينێ ل وان دكه‌ن.
ئه‌و تێ نه‌بن يێن ل خۆ زڤڕين وداخوازا لێبۆرينا گونه‌هان ژ خودێ كرى, وتشتێ وان خرابكرى چێ بكه‌نه‌ڤه‌, ويێ ڤه‌شارتى ئاشكه‌را بكه‌ن، ئه‌وان ئه‌ز دێ تۆبا وان وه‌رگرم ودێ ل وان بۆرم, وئه‌زم تۆبا به‌نییێن خۆ وه‌ردگرم، ودلۆڤانییێ پێ دبه‌م.
هندى ئه‌ون يێن باوه‌رى نه‌ئيناى وحه‌قى ڤه‌شارتى, وحه‌تا مرين ل سه‌ر ڤێ چه‌ندێ ماين, ئه‌وان له‌عنه‌تا خودێ وفريشته‌يان وهه‌مى مرۆڤان ل سه‌ره‌.
ئه‌و هه‌ر وهه‌ر د له‌عنه‌تێ وئاگرى دا دێ مينن، نه‌ عه‌زاب ل سه‌ر وان سڤك دبت ونه‌ ده‌ليڤه‌ بۆ وان دئێته‌ دان كو داخوازا لێبۆرينێ بكه‌ن.
وخودايێ هه‌وه‌ خودايه‌كێ ب تنێ‌یه‌، د ناڤ وسالۆخه‌ت وكريارێن خۆ دا يێ بێ هه‌ڤاله‌، ژ وى پێڤه‌تر عه‌بدينى بۆ كه‌سێ نائێته‌كرن، بۆ هه‌مى چێكرییان يێ پڕدلۆڤانه‌، و ب خودان باوه‌ران يێ دلۆڤانكاره‌.
د ئافراندنا عه‌سمانان دا كو هاتينه‌ بلندكرن وفره‌هكرن، ويا عه‌ردى ب چيا وده‌شت وده‌ريايێن وى ڤه‌، و د ژێكجودابوونا شه‌ڤ وڕۆژان دا ژ لايێ درێژى وكورتییێ، وتارى وڕۆناهییێ ڤه‌، و ل دويڤ ئێك هاتنا وان، ودگه‌مییان دا ئه‌وێن ل ده‌ريايێ دچن، ووى تشتێ مفايێ مرۆڤان تێدا هل دگرن، و د وێ ئاڤا بارانێ دا يا خودێ ژعه‌سمانى باراندى ڤێجا عه‌رد پشتى هشك وبێ شينكاتى مايى كه‌سك وجوانكرییه ‌ڤه‌، و د وان خودان ڕحان دا يێن ل سه‌ر عه‌ردى به‌لاڤكرين، و د ئينان وبرنا وى باى دا يێ وى قه‌نجى پێ ل هه‌وه‌ كرى، ووان عه‌ورێن د ناڤبه‌را عه‌سمانى وعه‌ردى دا هاتينه‌ ب ڕێڤه‌برن، د ڤان هه‌مى نيشانێن بۆرى دا ئايه‌ت ل سه‌ر يه‌كينییا خودێ ومه‌زنییا قه‌نجییێن وى بۆ ملله‌تێ تێ بگه‌هت هه‌نه‌.
و د گه‌ل ڤان هێجه‌تێن ئاشكه‌را هنده‌ك مرۆڤ ژبلى خودێ هه‌نه‌ صه‌نه‌مان بۆ خودێ دكه‌نه‌ هه‌ڤتا، ووێ ڤيان ومه‌زنى وگوهدارییێ يا هێژاى خودێ ب تنێ بت دده‌نه‌ وان. وڤيانا خودان باوه‌ران بۆ خودێ پتره‌ ژ يا ڤان كافران بۆ خوداوه‌ندێن وان؛ چونكى ڤيانا خودان باوه‌ران خوڕى بۆ خودێ‌یه‌، به‌لێ كافران هه‌ڤپشكى د ڤيانا خۆ دا كرییه‌. وئه‌وێن ب كرنا شركێ د دنيايێ دا زۆردارى ل خۆ كرى، ده‌مێ عه‌زابا ئاخره‌تێ دبينن ئه‌گه‌ر زانيبا كو هێز هه‌مى يا خودێ ب تنێ‌یه‌ وكو خودێ‌یه‌ يێ عه‌زاب دژوار، وان ژبلى خودێ چو خوداوه‌ند بۆ خو نه‌ددانان وپه‌رستن بۆ نه‌دكر، و ب وان خوداوه‌ندان خۆ نێزيكى وى نه‌دكر.
ده‌مێ ئه‌و عه‌زابا ئاخره‌تێ دبينن ئه‌و سه‌رۆكێن دويكه‌فتنا وان هاتییه‌ كرن خۆ ژ وان به‌رى دكه‌ن يێن دويكه‌فتنا وان ل سه‌ر شركێ كرى، وهه‌مى په‌يوه‌ندییێن ئه‌و ل دنيايێ دگه‌هاندنه‌ يه‌ك وه‌كى: مرۆڤينییێ، ودويچوونێ، ودينى، د ناڤبه‌را وان دا هاتنه‌ بڕين.
ودويكه‌فتییان گۆت: خوزى ئه‌م  زڤريباينه‌‌ دنيايێ، ئه‌م ژى دا خۆ ژ ڤان سه‌رۆكان به‌رى كه‌ين، وه‌كى كا چاوا وان خۆ ژ مه‌ به‌رى كرى. وكانێ چاوا خودێ عه‌زابا خۆ يا دژوار ل ڕۆژا قيامه‌تێ نيشا وان دا، وه‌سا خودێ كريارێن وان يێن خراب نيشا وان دده‌ت وبۆ وان دكه‌ته‌ كه‌سه‌ر، وئه‌و قه‌ت ژ ئاگرى ده‌رناكه‌ڤن.
ئه‌ى گه‌لى مرۆڤان ژ وى ڕزقێ ل عه‌ردى يێ خودێ بۆ هه‌وه‌ حه‌لالكرى بخۆن، ويێ پاقژ وبژوين ئه‌وه‌، يێ ب مفا وبێ زيانه‌،  ودويكه‌فتنا ڕێكێن شه‌يتانى د حه‌لالكرن وحه‌رامكرنێ دا نه‌كه‌ن، هندى ئه‌وه‌ دوژمناتییا وى بۆ هه‌وه‌ يا ئاشكه‌رايه‌.
هندى شه‌يتانه‌ ب هه‌ر گونه‌هه‌كا كرێت وبۆ هه‌وه‌ خراب، ونه‌گوهدارییه‌كا زێده‌ كرێت، وكـو هوين دره‌وێ ژ كيسێ خودێ بكه‌ن د حه‌رامكرنا حه‌لالى دا بێ زانين، فه‌رمانێ ل هه‌وه‌ دكه‌ت.
وئه‌گه‌ر خودان باوه‌ران ب شيره‌تكارى ڤه‌ گۆته‌ سه‌رداچوويان: دويچوونا وێ بكه‌ن يا خودێ ئينايه‌ خوارێ ژ قورئانێ وڕێنيشادانێ، ئه‌و ل سه‌ر چاڤلێكرنا پێشییێن خۆ يێن بوتپه‌رێس ڕژدییێ دكه‌ن ودبێژن: ئه‌م دويكه‌فتنا دينێ هه‌وه‌ ناكه‌ين، به‌لكى دێ دويكه‌فتنا وێ كه‌ين يا مه‌ باب وباپيرێن خۆ ل سه‌ر ديتين. ئه‌رێ ئه‌و دويكه‌فتنا بابێن خۆ دكه‌ن ئه‌گه‌ر خۆ ئه‌و چو ژ خودێ نه‌زانن ژى، و د ڕاستییێ نه‌گه‌هن ژى؟
وسالۆخه‌تێ وان ئه‌وێن باوه‌رى نه‌ئيناى ويێ به‌رێ وان دده‌ته‌ ڕێكێ وباوه‌رییێ وه‌كى سالۆخه‌تێ وى شڤانییه‌ يێ ب ئاخفتنێ حه‌يوانان پاشڤه‌ لێ دده‌ت، وئه‌و د وى نه‌گه‌هن، وهه‌ما ب تنێ گوهـ ل ده‌نگێ وى دبت، ئه‌ڤ كافره‌ دكه‌ڕن وان گوهێن خۆ ژ ڕاستییێ گرتينه‌، دلالن ئه‌زمانێن خۆ ژێ دگرن، دكۆره‌نه‌ چاڤێن وان نيشانێن حه‌قییێ يێن ئاشكه‌را نابينن، وئه‌و عه‌قلێ خۆ د وى تشتى دا ناده‌نه‌ كارى يێ مفايێ وان تێدا.
گه‌لى خودان باوه‌ران ژ وان خوارنێن خۆش وحه‌لال يێن مه‌ داينه‌ هه‌وه‌ بخۆن، و ب دل وئه‌زمان وله‌شى سوپاسییا خودێ بكه‌ن ژ به‌ر قه‌نجییێن وى يێن مه‌زن، ئه‌گه‌ر ڕاسته‌ هوين د فه‌رمانا وى دانه‌، ووى ب تنێ دپه‌رێسن.
هه‌ما وى ئه‌و تشت ل سه‌ر هه‌وه‌ يێ حه‌رامكرى يێ زيانا هه‌وه‌ تێدا وه‌كى مرارێ نه‌ ب ڕێكه‌كا دورست هاتبته‌ ڤه‌كوشتن، وخوينا رۆن، وگۆشتێ به‌رازى، وئه‌و ڤه‌كوشتییێن نه‌ بۆ خودێ دئێنه‌ ڤه‌كوشتن. و ژ قه‌نجییا خودێ ل سه‌ر هه‌وه‌ ‌وى بۆ هه‌وه‌ دورستكرییه‌ كو ل ته‌نگاڤییان هوين ڤان تشتێن حه‌رام بخۆن، بێى زۆردارییێ د خوارنا وان دا بكه‌ن كو زێده‌ى پێتڤییا خۆ بخۆن، ئه‌ڤى چو گونـه‌هـ ل سه‌ر نينه‌. هندى خودێ‌یه‌ گونه‌هێ بۆ به‌نییێن خۆ ژێ دبه‌ت، ودلۆڤانییێ پێ دبه‌ت.
هندى ئه‌ون يێن وى تشتێ خودێ د كيتابێن خۆ دا ئينايه‌ خوارێ ژ سالۆخه‌تێن موحه‌ممه‌دى وحه‌قییێ ڤه‌دشێرن، ولێ دگه‌ڕيێن به‌رانبه‌ره‌كێ كێم ژ په‌رتالێ دنيايێ پێش ڤێ ڤه‌شارتنێ ڤه‌ وه‌رگرن، ئه‌وێن هه‌نه‌ وى حه‌رامێ به‌رێ وان دده‌ته‌ ئاگرێ جه‌هنه‌مێ د زكێن خۆ دا دخۆن، و ل ڕۆژا قيامه‌تێ خودێ د گه‌ل وان نائاخڤت، ووان ژ قڕێژا گونه‌هـ وكوفرا وان پاقژ ناكه‌ت، وعه‌زابه‌كا ب ئێش بۆ وان هه‌يه‌.
ئه‌وێن هه‌ به‌رزه‌بوون ب ڕێكا ڕاست وعه‌زابا خودێ ب لێبۆرينا وى گوهاڕتییه‌، ڤێجا ئه‌و چه‌ند ل سه‌ر ئاگرى دبسته‌نه‌!! خودێ ژ ڤى كارێ وان يێ عه‌جێبگرتییه‌، ڤێچا هوين ژى ژ بسته‌يى وبێهن فره‌هییا وان ل سه‌ر ئاگرى و ژ مانا وان تێدا عه‌جێبگرتى ببن. وئه‌ڤه‌ كێمكرن وسڤككرنه‌ بۆ وان.
ئه‌و عه‌زابا هه‌ يا وان خۆ هه‌ژيكرى ژ به‌ر هندییه‌ چونكى خودێ كيتابێن خۆ بۆ پێغه‌مبه‌رێن خۆ يێن ئيناينه‌ خوارێ وحه‌قییا ئاشكه‌را تێدا هه‌يه‌، ووان كافرى پێ كر. وهندى ئه‌ون يێن د كيتابێ دا ژێكجودابووين وبـاوه‌رى ب هنده‌كێ ئيناى و ب هنده‌كێ نه‌ئیناى‌، ئه‌و د ژێكڤه‌بوون وژێكجودابوونه‌كا دوير ژ حه‌قییێ دانه‌.
باشى ل نك خودێ ئه‌و نينه‌ هوين د نڤێژێ دا ب لايێ ڕۆژهه‌لات وڕۆژئاڤايێ ڤه‌ به‌رێ خۆ بده‌ن ئه‌گه‌ر فه‌رمانا خودێ نه‌بت، به‌لكى باشى هه‌مى كارێ وییه‌ يێ باوه‌رى ب خودێ ئيناى وپه‌رستنا وى ب تنێ كرى، وباوه‌رى ب ڕۆژا دويماهییێ ئيناى، و ب هه‌مى فريشته‌ وكيتابێن هاتينه‌ خوارێ، و ب هه‌مى پێغه‌مبه‌ران بێ جودايى، ومال -د سه‌ر حه‌ژێكرنا خۆ ڕا بۆ وى- دايه‌ مرۆڤێن خۆ يێن نێزيك، وئێتيمان، ووان هه‌ژارێن فه‌قيرییێ ئێخستين، ووان ڕێڤنگێن ژ مال ومرۆڤێن خۆ دويركه‌فتين وموحتاج بووين، ووان خازۆكێن ژ بێ ڕێ نه‌چار بووين خواستنێ بكه‌ن، ومال د ئازاكرنا به‌نى وئێخسيران دا خه‌رج كرى، و ب كرنا نڤێژێ ڕابووى، وزه‌كات داى، وئه‌وێن په‌يمانێن خۆ ب جهـ دئينن، وئه‌وێ ل ده‌مێ هه‌ژارى ونه‌خۆشییێ و ل ده‌مێ دژوارییا شه‌ڕى يـێ بێهن فره‌هـ. ئه‌وێن ب ڤى ڕه‌نگى ئه‌ون يێن د باوه‌رییا خۆ دا دڕاستگۆ، وئه‌و ئه‌ون يێن خۆ ژ غه‌زه‌با خودێ پاراستى كو خۆ ژ بێ ئه‌مرییا وى دايه‌ پاش.
گه‌لى ئه‌وێن باوه‌رى ئيناى خودێ ل سه‌ر هه‌وه‌ نڤيسییه‌ كو هوين ئه‌وى بكوژن يێ ژ قه‌ستا كوشتنێ بكه‌ت، به‌لێ ب وى شه‌رتى يه‌كسانى ووه‌كهه‌ڤى تێدا هه‌بت: يێ ئازا ب يێ ئازا بێته‌ كوشتن، وعه‌بد ب عه‌بدى، ومێ ب یا مێ. وهه‌چییێ خودانێ كوشتى ئه‌و ژ تۆلڤه‌كرنێ ئازاكر و ب تنێ داخوازا خوينێ كر -ئانه‌كۆ هنده‌ك مال به‌رانبه‌ر خوينا مرۆڤێ خۆ خواست- هه‌ردو لا بلا پێگيرییێ ب ڕه‌فتارێ باش بكه‌ن، خودانێ مرى بێ توندى بلا داخوازا خوينێ بكه‌ت، ويێ كوشتن كرى بلا مافێ وى ب قه‌نجى بده‌تێ، بێ كێمكرن يان گيرۆكرن. ئه‌ڤ لێبۆرينه‌ ووه‌رگرتنا خوينێ سڤكى ودلۆڤانییه‌كه‌ ژ لايێ خودايێ هه‌وه‌ ڤه‌، وهه‌چییێ وى عه‌فى بكه‌ت يێ كوشتن كرى وخوينێ ژێ بستينت پاشى بچت وی بكوژت ئه‌وى عه‌زابه‌كا ب ئێش بۆ وى هه‌يه‌ كو د دنيايێ دا بێته‌ كوشتن، و ل ئاخره‌تێ بچته‌ ئاگرى.
وبۆ هه‌وه‌ -گه‌لى خودان عه‌قلان- د شريعه‌تێ تۆلستاندنێ وجهئينانا وى دا ژينه‌كا ته‌نا هه‌يه‌؛ ب هيڤییا كو هوين ته‌قوا خودێ بكه‌ن و ژ وى بترسن وهه‌رده‌م گوهدارییا وى بكه‌ن.
خودێ ل سه‌ر هه‌وه‌ نڤيسییه‌ ئه‌گه‌ر نيشانێن مرنێ ل نك يه‌ك ژ هه‌وه‌ په‌يدا ببن -وئه‌و ماله‌كى ل پشت خۆ بهێلت- كو شيره‌تێ ب هنده‌ك مالێ خۆ بۆ دايباب ومرۆڤێن نێزيك بكه‌ت د گه‌ل ب كارئينانا دادییێ؛ نه‌كو يێ فه‌قير بهێلت وشيره‌تێ بۆ يێ ده‌وله‌مه‌ند بكه‌ت، يان ژ سێيه‌كێ پتر بده‌ت، وئه‌ڤه‌ حه‌قه‌كێ بنه‌جهه‌ ته‌قوادار كارى پێ دكه‌ن. وئه‌ڤه‌ به‌رى هاتنه‌خوارا ئايه‌تێن لێكڤه‌كرنا ميراتى بوو يێن كو بارا هه‌ر ميراتگره‌كى ده‌ستنيشانكرى.
ڤێجا هه‌چییێ گوهـ ل وه‌صيه‌تا مرى ببت پاشى بگوهۆرت، گونه‌هـ ل سه‌ر وییه‌ يێ دگوهۆڕت. هندى خودێ‌یه‌ گوهدێرێ وه‌صيه‌ت وگۆتنێن هه‌وه‌يه‌، ويێ پڕزانايه‌ ب تشتێ هوين د سنگێن خۆ دا ڤه‌دشێرن كو به‌رێ خۆ ژ دادییێ بده‌نه‌ غه‌درێ وزۆردارییێ.
وهه‌چییێ بزانت كو وه‌صيـه‌تكه‌ر د وه‌صيه‌تا خۆ دا دێ به‌رێ خۆ ژ حه‌قییێ وه‌رگێڕت ژ قه‌سـتا يان ب خه‌له‌تى ڤه‌، ڤێجا ب گوهۆڕينا وه‌صيه‌تێ -كو وه‌كى شريعه‌تى لێ بێت- هه‌مى لايان پێك بينت، چو گونه‌هـ ل سه‌ر وى نينه‌. هندى خودێ‌یه‌ گونه‌هێن به‌نییێن خۆ ژێ دبه‌ت، ودلۆڤانییێ پێ دبه‌ت.
گه‌لى ئه‌وێن باوه‌رى ب خودێ وپێغه‌مبه‌رێ وى ئيناى وكار ب شريعه‌تێ وى كرى، خودێ ڕۆژى ل سه‌ر هه‌وه‌ نڤيسییه‌ كانێ چاوا ل سه‌ر ملله‌تێن به‌رى هه‌وه‌ نڤيسى بوو؛ دا به‌لكى هوين ته‌قوا خودايێ خۆ بكه‌ن، و -ب گوهدارى وپه‌رستنا وى ب تنێ- په‌رژانه‌كى بكه‌نه‌ د ناڤبه‌را خۆ وگونه‌هان دا.
خودێ ڕۆژيگرتنا هنده‌ك ڕۆژێن هژمارا وان يا ده‌ستنيشانكرى كو ڕۆژێن هه‌يڤا ره‌مه‌زانێنه‌ ل سه‌ر هه‌وه‌ فه‌ركرییه‌. ڤێجا هه‌چییێ ژ هه‌وه‌ يێ نه‌خۆش بت وڕۆژى بۆ وى يا ب زه‌حمه‌ت بت، يان ڕێڤنگ بت بۆ وى هه‌يه‌ ڕۆژییێ نه‌گرت، وهنده‌ك ڕۆژێن دى، هندى وان يێن وى خوارين، بلا پێشڤه‌ بگرت. وئه‌وێن زه‌حمه‌تێ ب ڕۆژییێ ڤه‌ دبه‌ن ونه‌شێن بگرن وه‌كى پيره‌مێرێ ب ناڤ سال ڤه‌ چووى، ونه‌خۆشێ ژ ئێشا خۆ ڕانه‌بته‌ڤه‌، ئه‌و ل شوينا هه‌ر ڕۆژه‌كێ بلا خوارنا هه‌ژاره‌كى بده‌ن فديه‌، وهه‌چییێ پترێ بده‌ت ئه‌و بۆ وى خێره‌، وڕۆژيگرتنا هه‌وه‌ -د گه‌ل زه‌حمه‌تێ- بۆ هه‌وه‌ چێتره‌ ژ دانا فديێ، ئه‌گه‌ر هوين بزانن كانێ خێرا ڕۆژییێ ل نك خودێ چه‌ند يا مه‌زنه‌.
هـه‌يڤا ره‌مه‌زانێ يا كو خودێ د شه‌ڤا وێ يا ب بها دا ده‌ست ب ئينانه‌خوارا قورئانێ كرى؛ دا بۆ مرۆڤان ببته‌ ڕێنيشانده‌ر، ونيشانێن  ئاشكه‌را ل سه‌ر هيدايه‌تا خودێ وژێكجوداكرنا د ناڤبه‌را ڕاستییێ ونه‌ڕاستییێ تێدا هه‌نه‌. ڤێجا هه‌چییێ ژ هه‌وه‌ گه‌هشته‌ ڤێ هه‌يڤێ ويێ ساخله‌م وئاكنجى بت بلا ل ڕۆژێن وێ يێ ب ڕۆژى بت. وبۆ نه‌خۆشى وڕێڤنگى هه‌يه‌ ڕۆژییێ نه‌گرن وهندى وان هنده‌ك ڕۆژێن دى بگرن. خودێ د شريعه‌تێ خۆ دا تشتێ ب ساناهى وخۆش بۆ هه‌وه‌ دڤێت، ووى زه‌حمه‌ت ونه‌خۆشى بۆ هه‌وه‌ نه‌ڤێت، ودا هوين هژمارا ڕۆژییان بكه‌نه‌ هه‌يڤه‌ك، ودا هوين ل ڕۆژا جه‌ژنێ ب مه‌زنكرنا خودێ ڕۆژییێ ب دويماهى بينن، ودا هوين وى مه‌زن بكه‌ن كو به‌رێ هه‌وه‌ دايه‌ هيدايه‌تێ، ودا هويـن سوپاسییا وى بكه‌ن كو قه‌نجییا هيدايه‌تێ وڕێ خۆشكرنێ د گه‌ل هه‌وه‌ كرى.
وئه‌گه‌ر به‌نییێن من پسيارا من ژ ته‌ كر -ئه‌ى موحه‌ممه‌د- تو بێژه‌ وان: هندى ئه‌زم ئه‌ز يێ نێزيكى وانم، ئه‌ز د گازییا وى دئێم يێ گازى من بكه‌ت، ڤێجا بلا ئه‌و گوهدارییا من بكه‌ن د وى تشتى دا يێ ئه‌ز فه‌رمانێ پێ ل وان دكه‌م، وبلا باوه‌رییێ ب من بينن، دا به‌لكى به‌رێ وان بكه‌فته‌ باشییا دين ودنيايا وان. وئه‌ڤ ئايه‌ته‌ هندێ دگه‌هينت كو خودێ يێ نێزيكى به‌نییێن خۆيه‌، نێزيكییه‌كا بابه‌تى وى بت.
خودێ بۆ هه‌وه‌ دورستكرییـه‌ كو هوين ل شه‌ڤێن ره‌مه‌زانێ بچنه‌ نڤينا خۆ، ژنێن هه‌وه‌ ستاره‌نه‌ بۆ هه‌وه‌، وهوين بۆ وان ستاره‌نه‌. خودێ زانییه‌ كو هوين خيانه‌تێ ل خۆ دكه‌ن؛ ب چوونا نڤينا خۆ پشتى عه‌يشا ل شه‌ڤێن ره‌مه‌زانێ كو ئه‌ڤه‌ ل ده‌سپێكێ تشته‌كێ حه‌رام بوو، ئينا وى تۆبه‌ دانا سه‌ر هه‌وه‌ وبه‌رفره‌هى بۆ هه‌وه‌ ئێخسته‌ مه‌سه‌لێ، ڤێجا هوين ژ نوكه‌ وێڤه‌ هه‌ڕنه‌ نڤينا خۆ، ووى تشتێ خودێ بۆ هه‌وه‌ حه‌زكرى ژ زارۆيان بخوازن، وبخۆن وڤه‌خۆن حه‌تا ڕۆناهییا دورست ل عه‌سمانى بۆ هه‌وه‌ ئاشكه‌را ببت، و ژ تارییا شه‌ڤێ جودا ببت، پاشى خۆ ژ وان تشتان يێن ڕۆژى پــێ دكه‌ڤت بده‌نه‌ پاش، وحه‌تا شه‌ڤ ب ئاڤابوونا ڕۆژێ دئێت هوين ڕۆژییێ تمام بكه‌ن. وده‌مێ هوين ئعتيكافێ ل مزگه‌فتان دكه‌ن هوين نه‌چنه‌ نڤينا خۆ؛ چونكى ئه‌ڤ چه‌نده‌ ئعتكافێ پويچ دكه‌ت (وئعتكاف ئه‌وه‌ مرۆڤ ده‌مه‌كێ ده‌سنيشانكرى ل مزگه‌فتێ بمينت ب ئنيه‌تا خێرێ). ئه‌ڤ ئه‌حكامێن خودێ بۆ هه‌وه‌ داناين ئه‌و توخويبێن وينه‌ يێن حه‌لالى وحه‌رامى ژێك جودا دكه‌ن، ڤێجا نێزيك نه‌بن دا نه‌كه‌ڤنه‌ د حه‌رامى دا. ب ڤى ڕه‌نگێ ئاشكه‌را خودێ ئايه‌تێن خۆ بۆ مرۆڤان ديار دكه‌ت؛ دا به‌لكى ئه‌و ژ وى بترسن وته‌قوا وى بكه‌ن.
وهنده‌ك ژ هه‌وه‌ بلا مالێ هنده‌كان ب ڕێكێن نه‌دورست نه‌خۆن، وه‌كى سويندا ژ دره‌و، وژێستاندنێ، ودزییێ، وبه‌رتيلان، وريبايێ، وهوين مالێ خۆ نه‌ده‌نه‌ حاكمان؛ دا ل ده‌مێ هه‌ڤڕكییێ مالێ هنده‌ك مرۆڤان بێ حه‌ق بخۆن، وهوين دزانن كو ئه‌و تشت يێ حه‌رامه‌.
هه‌ڤالێن ته‌ -ئه‌ى موحه‌ممه‌د- پسيارا هه‌لاتنا هه‌يڤێ وگوهۆڕينا وێ ژ ته‌ دكه‌ن، تو بێژه‌ وان: خودێ هه‌يڤ كرییه‌ نيشان بۆ هندێ دا مرۆڤ ده‌مێ عيباده‌تێن خۆ پێ بزانن وه‌كى ڕۆژییێ وحه‌جێ، ومعامله‌تێن خۆ. وباشى نه‌ ئه‌وه‌ يا هوين ل جاهليه‌تێ وده‌سپێكا ئيسلامێ فێربووينێ كو ل ده‌مێ حه‌جێ يان عومرێ هوين د پشتا خانییان ڕا بچنه‌ ژۆر، ب وێ هزرێ كو ئه‌ڤ چه‌نده‌ دێ هه‌وه‌ نێزيكى خودێ كه‌ت، به‌لكى باشى كارێ وییه‌ يێ ته‌قوا خودێ كرى وخۆ ژ گونه‌هان دايه‌ پاش، وهوين ل ده‌مێ حه‌جێ وعومرێ د ده‌رگه‌هان ڕا وه‌رنه‌ د ژۆرڤه‌، و د هه‌مى كارێن خۆ دا هوين ژ خودێ بترسن؛ دا به‌لكى هوين ل دنيايێ وئاخره‌تێ بگه‌هنه‌ مرادێ.
وهوين گه‌لى خودان باوه‌ران بۆ سه‌رێخستنا دينێ خودێ شه‌ڕێ وان بكه‌ن يێن شه‌ڕێ هه‌وه‌ دكه‌ن، وته‌عدايێ د ڤێ چه‌ندێ دا نه‌كه‌ن. هندى خودێ‌یه‌ حه‌ز ژ وان ناكه‌ت يێن پێ ل توخـويبێن وى ددانن، وتشتێ خودێ وپێغه‌مبه‌رى حه‌رامكرى حه‌لال دكه‌ن.
و ل هه‌ر جهه‌كێ هوين وان لێ ببينن يێن شه‌ڕێ هه‌وه‌ دكه‌ن هوين وان بكوژن، ووان ژ وى جهى ده‌ربێخن يێ وان هوين ژێ ده‌رێخستين كو مه‌كه‌هه‌. وهلێخستنا فتنێ مه‌زنتره‌ ژ كوشتنێ. وهوين ل نك مزگه‌فتا حه‌رام ده‌ست ب شه‌ڕێ وان نه‌كه‌ن، وه‌ك قه‌درگرتن بۆ مزگه‌فتێ، حه‌تا ئه‌و شه‌ڕێ هه‌وه‌ لێ دكه‌ن، ڤێجا ئه‌گه‌ر وان شه‌ڕێ هه‌وه‌ لێ كر هوين وان لێ بكوژن. جزايه‌كێ ب ڤى ڕه‌نگى جزايێ كافرانه‌.
ڤێجا ئه‌گه‌ر وان كوفرا خۆ هێلا وشه‌ڕێ هه‌وه‌ ل نك مزگه‌فتا حه‌رام به‌س كر، وباوه‌رى ئينا، هندى خودێ‌یه‌ گونه‌هـ ژێبرێ به‌نییێن خۆيه‌، ويێ دلۆڤانكاره‌ ب وان.
وهوين د به‌رده‌وام بن د شه‌ڕێ كافرێن ته‌عداكه‌ر دا؛ دا ئه‌و بۆ موسلمانان نه‌بنه‌ فتنه‌ وان ژ دينى پاشڤه‌ لێ بده‌ن، ودا دين هه‌مى بۆ خودێ ب تنێ بمينت. وئه‌گه‌ر وان كوفر وشه‌ڕێ هه‌وه‌ به‌س كر هوين ژى ده‌ستان ژێ بگرن؛ چونكى جزادان ب تنێ بۆ وانه‌ يێن ل سه‌ر كوفرێ ودوژمنكارییێ دبه‌رده‌وام.
شه‌ڕێ هه‌وه‌ د گه‌ل وان ل هه‌يڤا شه‌ڕ تێدا حه‌رام جزايێ شه‌ڕكرنا وان بوو بۆ هه‌وه‌ ل وێ هه‌يڤێ. وهه‌چییێ پێ ل پيرۆزییا وى جهى ووى ده‌مى بدانت يێ خودێ حه‌رامكرى، ب كاره‌كێ وه‌كى يێ وى جزايێ وى دێ ئێته‌دان. و ژ خودێ بترسن وته‌عدايییێ د جزادانێ دا نه‌كه‌‌ن، وبزانن هندى خودێ‌یه‌ د گه‌ل ته‌قوادارانه‌.
وهوين مالى د ڕێكا خودێ دا خه‌رج بكه‌ن، و ب هێلانا جيهادێ ونه‌دانا مالى د وێ ڕێكێ دا هوين خۆ نه‌هاڤێنه‌ هيلاكى، وهوين قه‌نجییێ بكه‌ن، وكارێ هه‌وه‌ هه‌مى بلا بۆ كنارێ خودێ ب تنێ بت. هندى خودێ‌یه‌ حه‌ز ژ قه‌نجيكاران دكه‌ت.
وهوين حه‌جێ وعومرێ ب ڕه‌نگه‌كێ پێكهاتى بكه‌ن، وئه‌گه‌ر پشتى ئيحرامێ ئاسته‌نگه‌ك وه‌كى دوژمنه‌كى يان نه‌خۆشییه‌كێ كه‌فته‌ د ناڤبه‌را هه‌وه‌ وتمامكرنا حه‌جێ يان عومرێ دا، هنگى يا فه‌ر ل سه‌ر هه‌وه‌ ئه‌وه‌ ل دويڤ پێچێبوونا خۆ تشته‌كى ژ حێشتران يان چێلان يان ته‌رشى هوين ڤه‌كوژن و ژ ئيحرامێن خۆ ده‌ركه‌ڤن، وئه‌گه‌ر هوين دمحاصره‌كرى بن هوين سه‌رێن خۆ نه‌تراشن حه‌تا ئه‌وێ محاصره‌كرى قوربانێ خۆ ل وى جهێ لێ هاتییه‌ محاصره‌كرن سه‌رژێكه‌ت پاشى ئيحراما خۆ بێخت، وئه‌وێ محاصره‌كرى نـه‌بت دڤێت قوربانى ل جهێ وى كو حه‌ره‌مه‌ ل ڕۆژا جه‌ژنێ يان ل يه‌ك ژ هه‌ر سێ ڕۆژێن د دويڤ دا ڤه‌كوژت. وهه‌چییێ ژ هه‌وه‌ يێ نه‌خۆش بت، يان سه‌رێ وى ئێشه‌ك لێ بت ل ده‌مێ ئيحرامێ پێتڤى ب سه‌رتراشينێ هه‌بت بلا سه‌رێ خۆ بتراشت، وفديێ پێشڤه‌ بده‌ت كو سێ ڕۆژان يێ ب ڕۆژى بت، يان خێرێ بده‌ته‌ شه‌ش كه‌سێن هه‌ژار، يان په‌زه‌كێ بۆ خه‌لكێ حه‌ره‌مێ ڤه‌كوژت. وئه‌گه‌ر هوين دپشت ڕاست بوون هه‌چییێ بڤێت عومرێ بكه‌ت وئيحرامان بدانت پاشى حه‌جێ بكه‌ت ئه‌و بلا حه‌يوانه‌كێ ب ده‌ست بكه‌ڤت بكه‌ته‌ قوربان، وهه‌چییێ چو ب ده‌ست نه‌كه‌ڤت بلا سێ ڕۆژییان ل حه‌جێ بگرت، وحه‌فتان ئـه‌گه‌ر هه‌وه‌ كارێ حه‌جێ ب دويماهى ئينا وهوين زڤڕينه‌ مالێن خۆ، ئه‌ڤه‌ ده‌هـ ڕۆژێن تمام دڤێت هوين بگرن. ئه‌و بۆ وییه‌ يێ مالا وى ل حه‌ره‌مێ نه‌بت، و ژ خودێ بترسن وبزانن هندى خودێ‌یه‌ يێ عه‌زاب دژواره‌.
ده‌مێ حه‌جێ چه‌ند هه‌يڤه‌كێن ئاشكه‌رانه‌ وئه‌و ژى: شه‌ووال، وذولقه‌عده‌، وده‌هـ ڕۆژ ژ ذولحجێنه‌. ڤێجا هه‌چییێ حه‌ج تێدا ل سه‌ر خۆ فه‌ركر، چوونا نڤينێ وگۆتن وكارێن نه‌ د ڕێ دا، وده‌ركه‌فتنا ژ بن ئه‌مرێ خودێ ب كرنا گونه‌هان، وجڕه‌كێشانا ل حه‌جێ يا كو سه‌رى دكێشته‌ كه‌رب ونه‌ڤيانێ بۆ وى دحه‌رامن. وهه‌ر خێره‌كا هوين بكه‌ن خودێ پێ دزانت، وهه‌ر يه‌كى دێ جزايێ وى ده‌تێ. وهوين زاده‌كى ژ خوارن وڤه‌خوارنێ بۆ وه‌غه‌را حه‌جێ د گه‌ل خۆ ببه‌ن، وزاده‌كى ژ كارێن چاك بۆ ئاخره‌تێ، چونكى هندى ته‌قوايه‌ باشترين زاده‌، و ژ من بترسن گه‌لى خودان عه‌قلان.
چو گونه‌هـ ل سه‌ر هه‌وه‌ نينه‌ ئه‌گه‌ر هوين ل ڕۆژێن حه‌جێ داخوازا مفاى ب ڕێكا بازرگانییه‌كێ ژ خودايێ خۆ بكه‌ن. وئــه‌گــه‌ر هــويــن پـشتى ڕۆژئاڤابوونێ ژ عه‌ره‌فاتێ -كو ئه‌و جهه‌ يێ حه‌جى ل ڕۆژا نه‌هێ لێ ڕادوه‌ستن- زڤڕين، هوين ل وى جهێ حه‌رام -كو موزده‌ليفه‌يه‌- خودێ ب ته‌سبيحاتان ل بيرا خۆ بينن، و ب وى ڕه‌نگێ خودێ به‌رێ هه‌وه‌ دايێ هوين خودێ ل بيرا خۆ بينن، و ب ڕاستى به‌رى ئه‌و ڕێ نيشا هه‌وه‌ بده‌ت هوين دبه‌رزه‌بوون وهه‌وه‌ حه‌قى نه‌دزانى.
وچوونا هه‌وه‌ ژ عه‌ره‌فاتێ بلا د وى جهى ڕا بت يێ ئيبراهيم تێـڕا چووى نه‌ وه‌كى وان مرۆڤێن جاهليه‌تێ ئه‌وێن لێ ڕانه‌دوه‌ستان، وهوين داخوازێ بۆ خۆ ژ خودێ بكه‌ن كو گونه‌هێن هه‌وه‌ بۆ هه‌وه‌ ژێ ببه‌ت. هندى خودێ‌یه‌ گونه‌هێ بۆ وان به‌نییێن خۆ  ژێ دبه‌ت يێن تۆبه‌ دكه‌ن، ودلۆڤانییێ پێ دبه‌ت.
ڤێجا ئه‌گه‌ر هه‌وه‌ عيباده‌تێ خۆ ب دويماهى ئينا، وهوين ژ كارێ حه‌جێ خلاس بوون، هوين گه‌له‌ك خودێ ل بيرا خۆ بينن ومه‌دحێن وى بكه‌ن، وه‌كى هوين بابێن خۆ وكارێ وان ل بيرا خۆ دئينن يان پتر ژى. و ژ مرۆڤان هنده‌ك هه‌نه‌ خه‌ما وان دنيا ب تنێ‌یه‌، ڤێجا دوعا دكه‌ن دبێژن: خودايێ مه‌ تو ساخله‌مییێ، ومالـى، وعه‌يالـى، ل دنيايێ بده‌ مه‌، وئه‌ڤان ل ئاخره‌تێ چو پشك وبار نينن؛ چونكى وان دلێ خۆ نه‌برییێ وبه‌س به‌رێ وان ل دنيايێ بوو.
و ژمرۆڤان ده‌سته‌كه‌كا خودان باوه‌ر هه‌يه‌ د دوعايێن خۆ دا دبێژن: خودايێ مه‌ تو د دنيايێ دا سلامه‌تییێ وڕزقى وزانينه‌كا ب مفا، وكاره‌كێ قه‌نج بده‌ مه‌، و ل ئاخره‌تێ به‌حه‌شتێ بده‌ مه‌، وعه‌زابا ئاگرى ژ مه‌ دوير بكه‌. وئه‌ڤ دوعايه‌ ژ هه‌مى دوعايان ته‌كووزتره‌، له‌و ئه‌ڤه‌ ژ هه‌مییان پتر دوعايا پێغه‌مبه‌رى بوو -سلاڤ لێ بن- وه‌كى بوخارى ومسلم ڤه‌دگوهێزن.
ئه‌وێن هه‌ يێن ڤێ دوعايێ دكه‌ن خێره‌كا مه‌زن بۆ وان هه‌يه‌ ژ به‌ر وان كارێن چاك يێن وان ب ده‌ست خۆ ڤه‌ ئيناين. وخودێ يێ حسێب سڤكه‌، كارێن به‌نییێن خۆ دهژمێرت، وجزايێ وان سه‌را دده‌تێ.
و ل هنده‌ك ڕۆژێن كێم كو ڕۆژێن يازدێ ودوازدێ وسێزدێ ژهه‌يڤا ذولحجێنه‌، هوين خودێ ل بيرا خۆ بينن. وهه‌چییێ ڤيا له‌زێ بكه‌ت و ژ مينايێ ده‌ركه‌فت ل ڕۆژا سێزدێ پشتى به‌ركان دهاڤێت چو گونه‌هـ ل سه‌ر وى نينه‌، وهه‌چییێ ڤيا خۆ گيرۆ بكه‌ت كو ب شه‌ڤێ بمينته‌ ل مينايێ حه‌تا ل ڕۆژا سێزدێ به‌ركان دهاڤێژت چو گونه‌هـ ل سه‌ر وى نينه‌، بۆ وى يێ ل حه‌جا خۆ ته‌قوا خودێ بكه‌ت. وخۆگيرۆكرن چێتره‌؛ چونكى زێده‌كرنا عيباده‌تى وچاڤلێكرنا كارێ پێغه‌مبه‌رى ژى -سلاڤ لێ بن- تێدا هه‌يه‌. و ژ خودێ بترسن و د هه‌مى كارێن خۆ دا بلا هه‌وه‌ به‌ر ل وى بت، وبزانن هوين پشتى مرنێ بۆ نك وى ب تنێ دێ ئێنه‌ كۆمكرن بۆ جزادانێ.
وهنده‌ك مرۆڤ ژ دوڕوو‌یان كه‌يفا ته‌ ب گۆتنا وى يا ره‌هوان دئێت، وئه‌و سويندێ ب خودێ دخۆت كو ڤيانا ئيسلامێ د دلێ وى دا هه‌يه‌، وئه‌ڤه‌ بسته‌يییه‌كا مه‌زنه‌ ل سه‌ر خودێ، وئه‌و ب خۆ دوژمنى وهه‌ڤڕكییا وى بۆ ئيسلامێ وموسلمانان يا دژواره‌.
وئه‌گه‌ر ئه‌و ژ نك ته‌ ئه‌ى موحه‌ممه‌د ده‌ركه‌فت، ئه‌و ب چه‌له‌نگى بزاڤێ د عه‌ردى دا دكه‌ت دا خرابییێ تێدا بكه‌ت، وشينكاتییێ مرۆڤان پويچ بكه‌ت، وحه‌يوانه‌تێ وان بكوژت. وخودێ حه‌ز ژ خرابكارییێ ناكه‌ت.
وئه‌گه‌ر ئه‌و دوڕوو‌یێ خرابكار هاته‌ شيره‌تكرن، وبۆ وى هاته‌ گۆتن: ته‌قوا خودێ بكه‌ و ژ جزادانا وى بترسه‌، وبه‌س خرابییێ د عه‌ردى دا بكه‌، ئه‌و شيره‌تێ قه‌بويل ناكه‌ت، به‌لكى خۆمه‌زنكرن وسه‌رگه‌رمییا بێ فامییێ به‌رێ وى دده‌ته‌ كرنا پتر گونه‌هان، ڤێجا جه‌هنه‌م تێرا وى هه‌يه‌ عه‌زابا وێ به‌سى وییه‌، وئه‌و چ پيسه‌ جهه‌.
وهنده‌ك مرۆڤ پێخه‌مه‌ت ڕازيبوونا خودێ ب كرنا جيهادا د ڕێكا وى دا، وپێگيرییا ب فه‌رمانا وى خۆ دفرۆشن. وخودێ ب به‌نییان يێ مهره‌بانه‌، ب دلۆڤانییه‌كا به‌رفره‌هـ ل دنيايێ وئاخره‌تێ دلۆڤانییێ ب به‌نییێن خۆ يێن خودان باوه‌ر دبه‌ت، وجزايه‌كێ باش دده‌ته‌ وان.
گه‌لى ئه‌وێن باوه‌رى ئيناى وه‌رنه‌ د هه‌مى شريعه‌تێن ئيسلامێ دا، وكارى ب هه‌مى ئه‌حكامێن وێ بكه‌ن، وتشته‌كى ژێ نه‌هێلن، ودويچوونا ڕێكێن شه‌يتانى يێن ئه‌و به‌رێ هه‌وه‌ دده‌تێ بۆ كرنا گونه‌هان نه‌كه‌ن. هندى ئه‌وه‌ ئه‌و بۆ هه‌وه‌ دوژمنه‌كێ ئاشكه‌رايه‌ ڤێجا ژێ دهشيار بن.
ڤێجا پشتى ئه‌ڤ نيشانێن ئاشكه‌را ژ قورئانێ وسوننه‌تێ بۆ هه‌وه‌ هاتين، ئه‌گه‌ر هه‌وه‌ ژ ڕێكا حه‌قییێ لادا، هوين بزانن هندى خودێ‌یه‌ د ملكێ خۆ دا يێ زاله‌ چو تشته‌ك ژ ده‌ست وى ده‌رناكه‌ڤت، د گۆتن وفه‌رمانێن خۆ دا يێ كاربنه‌جهه‌، هه‌ر تشته‌كى ددانته‌ جهێ وى يێ دورست.
ئه‌رێ ئه‌ڤ كافرێن سه‌رڕه‌ق پشتى ڤان نيشانێن ئاشكه‌را ل هيڤییا تشته‌كينه‌ ژبلى كو خودێ ب ڕه‌نگه‌كێ هێژاى وى ل ڕۆژا قيامه‌تێ د عه‌وره‌كێ سپی دا بێت؛ دا ب دادییێ حوكمى د ناڤبه‌را وان دا بكه‌ت، وكو فريشته‌ بێن، وهنگى خودێ حوكمێ خۆ د وان دا ب جهـ دئينت. وكارێ هه‌مى چێكرییان بۆ نك وى دزڤڕت.
تو -ئه‌ى موحه‌ممه‌د- پسيارێ ژ ئيسرائيلییێن هه‌ڤڕك بكه‌: چه‌ند ئايه‌تێن ئاشكه‌را يێن به‌رێ وان دده‌نه‌ حه‌قییێ مه‌ دابوونه‌ وان، ووان كافرى ب هه‌مییان كر، وپشت ددايێ، ووه‌ربادان ئێخستێ. وهه‌چییێ نعمه‌تا خودێ -كو دينێ وییه‌- بگوهۆڕت، وكافرییێ پێ بكه‌ت پشتى ناسى وبۆ وى ئاشكه‌را بووى، ئێدى هندى خودێ‌یه‌ د گه‌ل وى يێ عه‌زاب دژواره‌.
ژينا دنيايێ وخۆشییێن تێدا بۆ ئه‌وێن كافرى ب ته‌وحيدا خودێ كرى يا هاتییه‌ خه‌ملاندن، وئه‌و تڕانان بۆ خۆ ب خودان باوه‌ران دكه‌ن. وئه‌وێن هه‌ يێن ژ خودايێ خۆ ددترسن ل ڕۆژا قيامه‌تێ د سه‌ر هه‌مى كافران ڕانه‌؛ چونكى خودێ وان دبه‌ته‌ جهێن بلند ل به‌حه‌شتێ، وكافران دبه‌ته‌ نزمترين جهێن جه‌هنه‌مێ. ویێ خودێ ئه‌و بڤێت بێ هژمار ڕزقى دده‌تێ.
مرۆڤ يه‌ك ده‌سته‌ك بوون، هه‌مییان باوه‌رى ب خودێ هه‌بوو، ئينا خودێ پێغه‌مبه‌ر هنارتن دا ئه‌و دينێ وى نيشا خه‌لكى بده‌ن، ومزگينییێ ب به‌حه‌شتێ بده‌نه‌ وى يێ گوهدارییا خودێ بكه‌ت، ووى ب ئاگرى بترسينن يێ كافرییێ پێ بكه‌ت، ووى كيتاب ب حه‌قییێ د گه‌ل وان ئينانه‌ خوارێ؛ دا ئه‌و حوكمى پێ د ناڤبه‌را مرۆڤان دا بكه‌ن د وى تشتی دا يێ ئه‌و تێدا ژێك جودا بووين، وكه‌س ژ زۆردارى ودلڕه‌شى د مه‌سه‌لا موحه‌ممه‌دى دا ژێك جودا نه‌بووينه‌ ئه‌و تێ نه‌بن يێن خودێ ته‌ورات دايێ، وئه‌و نيشان وئه‌حكامێن تێدا هاتين زانين، ڤێجا خودێ ب قه‌نجییا خۆ به‌رێ خودان باوه‌ران دا ڕێكا ژێك جوداكرنا حه‌قییێ ژ نه‌حه‌قییێ، وزانينا تشتێ ئه‌و تێدا ژێك جودا بووين. وهه‌چییێ خودێ ئه‌و بڤێت ژ به‌نییێن خۆ دێ به‌رێ وى ده‌ته‌ ڕێكا ڕاست.
يان هه‌وه‌ -گه‌لى خودان باوه‌ران- هزركرییه‌ دێ چنه‌ به‌حه‌شتێ، وهێشتا ئه‌و ب سه‌رێ هه‌وه‌ نه‌هاتى يا ب سه‌رێ خودان باوه‌رێن به‌رى هه‌وه‌ هاتى: ژ فه‌قيرى ونه‌خۆشى وترس وسه‌همێ، وئه‌و ب گه‌له‌ك ته‌نگاڤییان هاتبوونه‌ هژاندن، حه‌تا پێغه‌مبه‌رێ وان وئه‌و خودان باوه‌رێن د گه‌ل دا -ژ له‌زێن خواستنا سه‌ركه‌فتنا خودێ دا- گۆتى: سه‌ركه‌فتنا خودێ كه‌نگییه‌؟ نێ هندى سه‌ركه‌فتنا خودێ‌یه‌ يا نێزيكى خودان باوه‌رانه‌.
هه‌ڤالێن ته‌ -ئه‌ى موحه‌ممه‌د- پسيارێ ژته‌ دكه‌ن ئه‌و چ مالێ خۆ خه‌رج بكه‌ن دا نێزيكى خودێ ببن، و ل سه‌ر كێ خه‌رج بكه‌ن؟ تو بێژه‌ وان: هه‌ر تشته‌كێ هوين بشێن ژ مالێ خۆ يێ حه‌لال وپاقژ بده‌ن، وهوين خێرا خۆ بده‌نه‌ دايبابان، ومرۆڤێن خۆ يێن نێزيك، وئێتيمان، وهه‌ژاران، ومرۆڤێ ڕێڤنگ يێ ژ مال ومرۆڤێن خۆ دويركه‌فتى. وهه‌ر خێره‌كا هوين بده‌ن خودێ يێ پێ زانايه‌.
گه‌لى خودان باوه‌ران خودێ كرنا شه‌ڕێ كافران ل سه‌ر هه‌وه‌ فه‌ركرییه‌، وهوين ب تبيعه‌تێ خۆ حه‌ز ژ شه‌ڕى ناكه‌ن؛ چونكى يێ ب ترس وزه‌حمه‌ته‌، ودبت هوين حه‌ز ژ تشته‌كى نه‌كه‌ن وئه‌و ب خۆ خێرا هه‌وه‌ تێدا هه‌بت، ودبت هوين حه‌ز ژ تشته‌كى بكه‌ن چونكى يێ خۆش وته‌نا بت، وئه‌و ب خۆ بۆ هه‌وه‌ يێ خراب بت، وهوين وێ چه‌ندێ نزانن. ڤێجا له‌زێ د كرنا جيهادا د ڕێكا خودێ دا بكه‌ن.
ئه‌ى موحه‌ممه‌د بوتپه‌رێس پسيارا هه‌يڤا حه‌رام ژ ته‌ دكه‌ن: كانێ شه‌ڕ تێدا دورسته‌ يان نه‌؟ تو بێژه‌ وان: شه‌ڕ وخوين ڕێتن د هه‌يڤا حه‌رام دا ل نك خودێ كاره‌كێ مه‌زنه‌،  وپاشڤه‌لێدانا هه‌وه‌ بۆ خه‌لكى ژ ئيسلامێ ب ڕێكا ترس وعه‌زابدانێ، وكافرییا هه‌وه‌ ب خودێ وپێغه‌مبه‌رێ وى ودينێ وى، ونه‌هێلانا هه‌وه‌ كو موسلمان بێنه‌ مزگه‌فتا حه‌رام، وده‌رێخستنا پێغه‌مبه‌رى ومشه‌ختییان ژێ وئه‌و خه‌لكێ وێنه‌، ئه‌و ل نك خودێ گونه‌هـ وتاوانه‌كا مه‌زنتره‌ ژ كرنا شه‌ڕى د هه‌يڤا حه‌رام دا. وئه‌و شركا هوين دكه‌ن مه‌زنتر ودژوارتره‌ ژ كرنا شه‌ڕى د هه‌يڤا حه‌رام دا. وئه‌و كافرێن هه‌ ژ تاوانێن خۆ لێڤه‌نابن، به‌لكى ل سه‌ر دبه‌رده‌وامن، وئه‌و هه‌ر دێ مينن شه‌ڕێ هه‌وه‌ كه‌ن حه‌تا هه‌وه‌ ژ ئيسلامێ ڤه‌گه‌ڕيننه‌ كوفرێ ئه‌گه‌ر بشێن وێ چه‌ندێ بكه‌ن. وهه‌چییێ ژ هه‌وه‌ گوهدارییا وان بكه‌ت -گه‌لى موسلمانان- و ژ دينێ خۆ لێڤه‌ ببت وبمرت كافر، ئه‌و كارێ وى د دنيايێ وئاخره‌تێ دا دێ پويچ بت، وئه‌و دێ بته‌ ژ خه‌لكێ ئاگرى وچو جاران ژێ ده‌رناكه‌ڤن.
هندى ئه‌ون يێن باوه‌رى ب خودێ وپێغه‌مبه‌رێ وى ئيناى وكار ب شريعه‌تێ وى كرى وجهێ خۆ هێلاى ومشه‌ختبووين، وجيهاد د ڕێكا خودێ دا كرى، ئه‌ون يێن دلێ خۆ دبه‌نه‌ قه‌نجى ودلۆڤانییا خودێ. وخودێ گونه‌هـ ژێبرێ گونه‌هێن به‌نییێن خۆيه‌، ب دلۆڤانییه‌كا به‌رفره‌ه دلۆڤانییێ پێ دبه‌ت.
ئه‌ى موحه‌ممه‌د موسلمان پسيارا مه‌يێ ژ ته‌ دكه‌ن، ڤه‌خوارن وكڕين وفرۆتنا وێ، ومه‌ى هه‌ر تشته‌كه‌ يێ عه‌قلى ببه‌ت چ خوارن بت يان ڤه‌خوارن بت، وپسيارا قومارێ ژ ته‌ دكه‌ن، وقومار ئه‌وه‌ مرۆڤ مالى بده‌ت يان بستينت ب ڕێكا سه‌ركه‌فتنا ل سه‌ر لايه‌كێ دى بێ به‌رانبه‌ر، تو بێژه‌ وان: خرابى وزيانێن مه‌زن يێن دين ودنيايێ، وعه‌قلى ومالى، د وێ چه‌ندێ دا هه‌نه‌، ومفا ژى بۆ مرۆڤان تێدا هه‌يه‌ ژ لايێ وه‌رگرتنا مالى وهنده‌ك لايێن دى، به‌لێ خرابییا وان ژ مفايێ وان مه‌زنتره‌؛ چونكى ئه‌و مرۆڤى ژ بيرئينانا خودێ ونڤێژێ دده‌نه‌ پاش، وكه‌رب ونه‌ڤيانێ د ناڤ خه‌لكى دا به‌لاڤ دكه‌ن، ومالى پويچ دكه‌ن. وئه‌ڤه‌ ڕێ خۆشكرن بوو بۆ حه‌رامكرنا وان. وئه‌و پسيارا ته‌ دكه‌ن كانێ ئه‌و چه‌ندێ ژ مالێ خۆ بكه‌نه‌ خێر، تو بێژه‌ وان: ئه‌وا ژ هه‌وه‌ زێده‌ دكه‌ت بكه‌نه‌ خێر. ب ڤى ڕه‌نگێ ئاشكه‌را خودێ ئايه‌ت وئه‌حكامێن شريعه‌تى بۆ هه‌وه‌ ديار دكه‌ت؛ دا به‌لكى هوين هزرێن خۆ د وى تـشـتـى دا بكه‌ن .
يێ مفايێ دنيا وئاخره‌تا هه‌وه‌ تێدا. وئه‌و پسيارا ئێتيمان ژ ته‌ دكه‌ن كانێ ژ لايێ خودانكرنێ ومالێ وان ڤه‌ ئه‌و چاوا سه‌ره‌ده‌رییێ د گه‌ل وان بكه‌ن؟ تو بێژه‌ وان: چاكییا هه‌وه‌ د گه‌ل وان بۆ هه‌وه‌ خێره‌، ڤێجا هــه‌رده‌م هـويــن وێ بكه‌ن يا بۆ وان چێتر، وئه‌گه‌ر هوين د هه‌مى كاران دا تێكه‌لییێ د گه‌ل وان بكه‌ن، ئه‌و برايێن هه‌وه‌ يێن دينينه‌، ودڤێت برا مه‌صلحه‌تا براى ل به‌رچاڤ بدانت. وخودێ وى دناست يێ مالێ ئێتيمان پويچ دكه‌ت ووى يێ چاڤێ خۆ دده‌تێ. وئه‌گه‌ر خودێ ڤيابا دا ب حه‌رامكرنا تێكه‌ليبوونا د گه‌ل وان زه‌حمه‌تێ بۆ هه‌وه‌ چێكه‌ت. هندى خودێ‌یه‌ د ملكێ خۆ دا يێ زاله‌، و د ڕێڤه‌برنا چێكرییان ودانانا شريعه‌تى دا يێ كاربنه‌جهه‌. 
وهوين ژنكێن موشرك وبوتپه‌رێس بۆ خۆ نه‌ئينن حه‌تا ئه‌و نه‌ئێنه‌ د ئيسلامێ دا. وهوين بزانن كو به‌نییه‌كا بێ مال وبنه‌مال يا خودان باوه‌ر ژ ژنكه‌كا بوتپه‌رێس چێتره‌، ئه‌گه‌ر خۆ ئه‌و بوتپه‌رێسا ئازاد يا ب دلێ هه‌وه‌ ژى بت. وهوين ژنكێن خۆ نه‌ده‌نه‌ بوتپه‌رێسان حه‌تا ئه‌و باوه‌رییێ ب خودێ وپێغه‌مبه‌رى دئينن. وهوين بزان كو به‌نییه‌كێ خودان باوه‌ر د گه‌ل فه‌قيرییا خۆ، ژ بوتپه‌رێسه‌كى چێتره‌، ئه‌گه‌ر خۆ ئه‌و بوتپه‌رێس يێ ب دلێ هه‌وه‌ ژى بت. ئه‌و بوتپه‌رێسێن هه‌ ژن ومێر به‌رێ هه‌ر يه‌كێ تێكه‌لییا وان دكه‌ت دده‌نه‌ ئاگرى، وخودێ به‌نییێن خۆ بۆ دينێ حه‌ق يێ به‌رێ وان دده‌ته‌ به‌حه‌شتێ و ژێبرنا گونه‌هان گازى دكه‌ت، وئايه‌ت وئه‌حكامێن خۆ بۆ مرۆڤان ئاشكه‌را دكه‌ت؛ دا ئه‌و بيرا خۆ پێ بيننه‌ ڤه‌، ووجه‌كێ بۆ خۆ ژێ بگرن.
وئه‌و پسيارا بێ نڤێژییا ژنێ ژ ته‌ دكه‌ن، تو بێژه‌ وان: ئه‌و ئێشانه‌كا پيسه‌ زيانێ دگه‌هينته‌ وى يێ خۆ نێزيك بكه‌ت، ڤێجا هوين ل ڤى ده‌مى خۆ ژ چوونا نڤينێ بده‌نه‌ پاش، حه‌تا ئه‌و ژڤان ب دويماهى بێت، ڤێجا ئه‌گه‌ر ب دويماهى هات ووان خۆ شويشت، هوين ژ وى جهى وه‌رنێ يێ خودێ ئه‌مر پێ ل هه‌وه‌ كرى چاوا هه‌وه‌ بڤێت. هندى خودێ‌یه‌ حه‌ز ژ وان به‌نییان دكه‌ت يێن پڕتۆبه‌ دكه‌ن، وحه‌ز ژ وان دكه‌ت يێن خۆ پاقژ دكه‌ن وخۆ ژ تشتێ پيس وكرێت دده‌نه‌ پاش.
ژنێن هه‌وه‌ جهێ چاندنێنه‌ بۆ هه‌وه‌، ب ئانه‌هییا خودێ دوونده‌هـ بۆ هه‌وه‌ ژێ شين دبت، ڤێجا هوين ژ جهێ چاندنێ وچاوا هه‌وه‌ بڤێت وه‌رنێ، وهوين ب زێره‌ڤانییا فه‌رمانێن خودێ كارێن چاك بۆ خۆ پێشكێش بكه‌ن، و ژ خودێ بترسن، وبزانن هندى هوينن ل ڕۆژا قيامه‌تێ بۆ حسێبێ دێ چنه‌ رابه‌رى وى. وتو مزگينییێ ب تشتێ خۆش و ب كه‌يف ژ جزايێ ئاخره‌تێ بده‌ خودان باوه‌ران.
وهوين سويندا خۆ ب خودێ نه‌كه‌نه‌ په‌رژان د ناڤبه‌را خۆ وكرنا خێرێ ومرۆڤاينییێ وته‌قوايێ وقه‌نجییا د ناڤبه‌را مرۆڤان دا، هێجه‌تا خۆ بكه‌نه‌ ئه‌و كو هه‌وه‌ سويندا خوارى ڤى كارى نه‌كه‌ن، به‌لكى پێتڤییه‌ ل سه‌ر وى يێ سويند خوارى ژ سويندا خۆ لێڤه ‌ببت، وكارێ باش بكه‌ت، وكفاره‌تا سويندا خۆ بده‌ت، وخودێ گوهـ ل گۆتنێن هه‌وه‌ هه‌يه‌، و ب هه‌مى سه‌ر به‌رێ هه‌وه‌ يێ زانايه‌.
خودێ هه‌وه‌ سه‌را سويندێن هه‌وه‌ يێن بێ ده‌ستى جزا ناده‌ت، به‌لكى سه‌را وێ سويندا ژ دل بت هه‌وه‌ جزا دده‌ت. وخودێ گونه‌ها وى ژێ دبه‌ت يێ تۆبه‌ بكه‌ت، يێ ئارامه‌ د گه‌ل وى يێ بێ ئه‌مرییا وى دكه‌ت له‌زێ ل جزادانا وى ناكه‌ت.
بۆ ئه‌وان يێن سويندێ دخۆن كو نه‌چنه‌ نك ژنێن خۆ، خۆگرتنا چار هه‌يڤان هه‌يه‌، ڤێجا ئه‌گه‌ر به‌رى چار هه‌يڤ ب دويماهى بێن ئه‌و ل سويندا خۆ لێڤه‌بوون، هندى خودێ‌یه‌ ژ به‌ر لێڤه‌بوونا وان دێ وێ گونه‌هێ ژێ به‌ت يا وان سويند سه‌را خوارى، ودێ دلۆڤانییێ ب وان به‌ت.
وئه‌گه‌ر وان دلێ خۆ ل سه‌ر به‌ردانێ موكم كر، هندى خودێ‌یه‌ گوهـ ل گۆتنێن وان هه‌يه‌، ب مه‌خسه‌دێن وان يێ زانايه‌.
وئه‌و ژنێن ئازاد وخودان ژڤان يێن دئێنه‌ به‌ردان، دڤێت سێ ژڤانێن بێ نڤێژییێ يان يێن پاقژییێ خۆ بگرن وشوى نه‌كه‌ن وه‌ك عدده‌. وبۆ وان حه‌لال نينه‌ ئه‌و وى تشتێ خودێ د مال بچويكێن وان دا چێكرى ڤه‌شێرن، ئه‌گه‌ر وان ب دورستى باوه‌رى ب خودێ وڕۆژا دويماهییێ هه‌بت. و ل ده‌مێ عدده‌ى زه‌لامێن وان دحه‌قترن كو وان بزڤڕينن. ودڤێت مه‌خسه‌دا وان پێ خێر وچاكى بت، نه‌ كو گه‌هاندنا زيانێ بت ب درێژكرنا ده‌مێ عدده‌ى. وژنان ماف ل سه‌ر مێران هه‌يه‌، وه‌كى مێران ژى ماف ل سه‌ر وان هه‌ى، ب ڕه‌نگه‌كێ چاك، وزه‌لامان ده‌ره‌جه‌كا زێده‌تر ل سه‌ر ژنان هه‌يه‌ كو مالێ ب ڕێڤه‌ ببه‌ن ووان ب ڕه‌نگه‌كێ جوان ب خودان بكه‌ن. وخودێ يێ زال‌ وكاربنه‌جهه‌
ئه‌و به‌ردانا زڤڕاندن تێدا دورست دو جارن، يه‌ك ل دويڤ يه‌كێ‌یه‌، ڤێجا حوكمێ خودێ پشتى هه‌ر به‌ردانه‌كێ ئه‌وه‌ ژن ب چاكى بێته‌گرتن، يان ب قه‌نجى بێته‌به‌ردان، وبۆ هه‌وه‌ -گه‌لى زه‌لامان- دورست نينه‌ تشته‌كى ژ وى يێ هه‌وه‌ دايه‌ وان هوين ژێ بستينن، وه‌سا نه‌بت كو ژن ومێر بترسن ئه‌و ب ئه‌ركێن ژن ومێرينییێ ڕانه‌بن، هنگى ئه‌و مه‌سه‌لا خۆ دێ داننه‌ به‌رچاڤێن كه‌س وكارێن خۆ، ڤێجا ئه‌گه‌ر ‌وان زانى ژن ومێر توخويبێن خودێ ب جهـ نائينن، هنگى قه‌يدى ناكه‌ت ژن هنده‌ك مالى بده‌ته‌ زه‌لامى به‌رانبه‌ر به‌ردانا وێ. ئه‌ڤ ئه‌حكامه‌ توخويبێن خودێنه‌ هوين پێ لێ نه‌دانن، وهه‌چییێ پێ ل توخويبێن خودێ بدانت ئه‌و ئه‌ون يێن زۆردار.
ڤێجا ئه‌گه‌ر زه‌لامى بۆ جارا سییێ ژنكا خۆ به‌ردا، ئێدى ئه‌و بۆ وى دورست نابت حه‌تا ب شويكرنه‌كا دورست شوى ب زه‌لامه‌كێ دى بكه‌ت و ب دلێ خۆ، نه‌ ب ئنيه‌تا هندێ كو بۆ مێرێ به‌رێ دورست ببت، ڤێجا ئه‌گه‌ر زه‌لامێ دى ئه‌و به‌ردا يان مر وعددێن وێ ب دويماهى هاتن، چو گونه‌هـ ل سه‌ر ژنێ وزه‌لامێ وێ يێ يه‌كێ نينه‌ كو ب ماره‌كرنه‌كا نوى لێك بزڤڕنه‌ڤه‌، ئه‌گه‌ر هزرا وان ئه‌و بوو دێ شێن وان ئه‌حكامێن خودێ بۆ ژن ومێران داناين ب جهـ ئينن. وئه‌ڤه‌ ئه‌حكامێن خودێ يێن ده‌ستنيشانكرينه‌ بۆ وى ملله‌تێ توخويبێن وى دزانن ئاشكه‌را دكه‌ت؛ چونكى ئه‌ون يێن مفاى ژێ دبينن.
وئه‌گه‌ر هه‌وه‌ ژن به‌ردان وعددێن وان نێزيك بوو خلاس ببن، هوين وان بزڤڕينن، ب وێ ئنيه‌تێ كو ب دورستى ل دويڤ شريعه‌تى وعورف وعه‌ده‌تان دێ ب مافێ وان ڕابن، يان ژى بهێلن حه‌تا عددێن وان خلاس دبن. ونه‌ وه‌ بت زڤڕاندنا وان بۆ هندێ بت دا زيانێ بگه‌هيننێ وپێ ل مافێن وان بدانن. هه‌چییێ وێ چه‌ندێ بكه‌ت ئه‌وى زۆردارى ل خۆ كر كو خۆ هێژاى جزادانێ كر، وهوين ئايه‌ت وئه‌حكامێن خودێ بۆ خۆ نه‌كه‌نه‌ يارى وتڕانه‌. وئه‌وا خودێ بۆ هه‌وه‌ ئينايه‌ خوارێ ژ قورئان وسوننه‌تێ هوين ل بيرا خۆ بينن، وسه‌را ڤان قه‌نجییێن مه‌زن سوپاسییا وى بكه‌ن، خودێ بيرا هه‌وه‌ ل ڤێ چه‌ندێ دئينت، وهه‌وه‌ ژ نه‌گوهدارییێ دترسينت، ڤێجا هوين ژ خودێ بترسن، وبزانن هندى خودێ‌یه‌ ب هه‌ر تشته‌كى يێ زانايه‌، چو ل به‌ر وى به‌رزه‌ نابت، وهه‌ر يه‌ك كانێ هێژاى چ جزايه‌ دێ وى ده‌تێ.
وئه‌گه‌ر هه‌وه‌ كێمتر ژ سێ جاران ژن به‌ردان وعددێن وان خلاس بوون بێى كو هوين وان بزڤڕيـنـن، هــويـــن -گه‌لى خودانێن ژنێ- كوته‌كییێ ل وان نه‌كه‌ن دا ئه‌و ‌زڤڕنه‌ نك زه‌لامێن خۆ ئه‌گه‌ر وان ئه‌ڤ چه‌نده‌ ڤيا، و ژێك ڕازى بوون. ئه‌وا هه‌ ئه‌و كه‌س ژ هه‌وه‌ پێ دئێته‌ شيره‌تكرن يێ باوه‌رییه‌كا دورست ب خودێ وڕۆژا دويماهییێ هه‌بت. هندى ئه‌ڤ چه‌نده‌يه‌ -كو زڤڕينا ژنییه‌ بێ مرۆڤێن وێ كوته‌كییێ لێ بكه‌ن- پاقژتره‌ بۆ نامويسێ و ب به‌ره‌كه‌تتره‌، ومفايێ وێ مه‌زنتره‌، وبۆ هه‌وه‌ ب خێرتره‌. وخودێ وى تشتى دزانت يێ چاكییا هه‌وه‌ تێدا وهوين نزانن.
ويا پێتڤییه‌ ل سه‌ر دايكان كو دو سالێن تمام شيرى بده‌نه‌ بچويكێن خۆ بۆ وى يێ بڤێت شيردانا زارۆكى تـمام بكه‌ت، و ل سه‌ر بابان فه‌ره‌ كو خوارنێ وجلكى بۆ وان ژنێن بچويك شير يێن هاتينه‌ به‌ردان ب ڕه‌نگه‌كێ عه‌ده‌تى دابين بكه‌ن؛ چونكى هه‌ر كه‌سه‌كى خودێ ل دويڤ شيانا وى بارى لێ دكه‌ت، وبۆ دايبابان چێ نابت كو بچويكى بۆ خۆ بكه‌نه‌ ڕێك بۆ گه‌هاندنا زيانێ بۆ يه‌ك ودو، وده‌مێ بابێ زارۆكى دمرت ئه‌و ل سه‌ر ميراتگرى فه‌ره‌ يا ل سه‌ر بابێ فه‌ر ده‌مێ يێ ساخ ژ دانا نه‌فه‌قێ وجلكى. وئه‌گه‌ر دايبابان ڤيا به‌رى دو سال تمام ببن بچويكى شيرڤه‌كه‌ن چو گونه‌هـ ل سه‌ر وان نينه‌ ئه‌گه‌ر ئه‌و ڕازى بوون ودان وستاندن ل سه‌ر ڤێ چه‌ندێ كر؛ دا بگه‌هنه‌ وى تشتێ به‌رژه‌وه‌ندییا زارۆكــى تێدا. وئه‌گه‌ر دايباب ل سه‌ر هندێ پێك هاتن كو ژنكه‌كا دى ژبلى دايكێ بگرن دا شيرى بده‌ته‌ بچويكى چو ل سه‌ر وان نينه‌، ئه‌گه‌ر هه‌ر يه‌ك ژ وان ب چاكى ئه‌و دا يێ كو پێڤییه‌ بده‌ت. و ل هــه‌مــى ده‌مان هوين ژ خودێ بترسن، وبزانن هندى خودێ‌یه‌ تشتێ هوين دكه‌ن دبينت، ودێ هه‌وه‌ سه‌را جزاده‌ت.
وئه‌وێن ژ هه‌وه‌ دمرن، وژنان ل پاش خۆ دهێلن، يا فه‌ر ل سه‌ر وان ژنان ئه‌وه‌ ئه‌و چار هه‌يڤ وده‌هـ ڕۆژان خۆ بگرن، و ژ مالێن زه‌لامێن خۆ ده‌رنه‌كه‌ڤن، وخۆ نه‌خه‌ملينن، وشوى نه‌كه‌ن، ڤێجا ئه‌گه‌ر ئه‌و ده‌مێ ژێگۆتى ب دويماهى هات چو گونه‌هـ ل سه‌ر هه‌وه‌ نينه‌ -گه‌لى مرۆڤێن ژنێ- كو ئه‌و ده‌ركه‌ڤن، يان خۆ بخه‌ملينن، و ب ڕه‌نگه‌كێ شه‌رعى شوى بكه‌ن. وخودێ ب كارێ هه‌وه‌ يێ ڤه‌شارتى وئاشكه‌را يێ شاره‌زايه‌، ودێ جزايێ هه‌وه‌ سه‌را ده‌ته‌ هه‌وه‌.
وچـو گــونـه‌هـ ل سه‌ر هه‌وه‌ نينه‌ -گه‌لـى زه‌لامان- كو هوين ب ڕه‌نگه‌كێ نه‌يه‌كسه‌ر ڤان ژنان يێن كو د عددان دا بخوازن، وچو ل سه‌ر هه‌وه‌ نينه‌ ئه‌گه‌ر هوين ئنيه‌تا ماره‌كرنا وان پشتى عددێ بكه‌نه‌ دلێ خۆ. خودێ زانى كو هوين ژ به‌ر لاوازییا خۆ دێ به‌حسێ وان كه‌ن، وهوين نه‌شێن خۆ بێ ده‌نگ بكه‌ن، له‌و وى بۆ هه‌وه‌ دورست كر كو هوين ب ڕه‌نگه‌كێ نه‌ يه‌كسه‌ر ئيشاره‌تێ بده‌نه‌ وان وخواستنا وان بكه‌نه‌ دلێ خۆ، وهشيار بن ب دزى ڤه‌ ژڤانى نه‌ده‌نێ كو خرابییێ بكه‌ن يان ل ده‌مێ عدده‌ى ماره‌ بكه‌ن، ئه‌و تێ نه‌بت هوين گۆتنه‌كا وه‌سا بێژنێ ئه‌و تێ بگه‌هن كو هنده‌ك هه‌نه‌ دلێ خۆ دبه‌نێ، وهوين ل ده‌مێ عدده‌ى ب ماره‌كرنا وان ڕانه‌بن حه‌تا ژڤانێ وان ب دويماهى بێت. وبزانن هندى خودێ‌یه‌ يا دلێ هه‌وه‌ دزانت ڤێجا ژێ بترسن، وبزانن هندى خودێ‌یه‌ گونه‌هێ بۆ وى ژێ دبه‌ت يێ تۆبه‌ بكه‌ت، و د گه‌ل به‌نییێن خۆ يێ ئارامه‌ له‌زێ د جزدانا وان دا ناكه‌ت.
گونه‌هـ ل سه‌ر هه‌وه‌ نينه‌ -گه‌لى مێران- ئه‌گه‌ر هه‌وه‌ پشتى ماره‌كرنێ ژن به‌ردان، به‌رى كو هوين نێزيك ببن، يان نه‌خته‌كى بۆ ڤه‌بڕن، وهوين تشته‌كى بده‌نه‌ وان دا دلێ وان نه‌شكێت ودا ئه‌و مفاى بۆ خۆ ژێ ببينن، ودا كين د دلێن وان دا په‌يدا نه‌بت، ودا به‌ردان ل سه‌ر وان يا گران نه‌بت. وئه‌ڤ دانه‌ دێ ل دويڤ پێ چێبوونا زه‌لامى بت: يێ ده‌وله‌مه‌ند دێ ل دويڤ شيانا خۆ ده‌ت، ويێ هه‌ژار ل دويڤ شيانا خۆ، ئه‌و ماله‌كێ ب وى ڕه‌نگییه‌ يێ شريعه‌تى گۆتى، ومافه‌كێ بنه‌جهه‌ ل سه‌ر وان يێن قه‌نجییێ د گه‌ل ژنێن به‌رداى و د گه‌ل خۆ ژى ب گوهدارییا خودێ دكه‌ن.
وئه‌گه‌ر هه‌وه‌ پشتى ماره‌كرنێ ژن به‌ردان، وهێشتا هه‌وه‌ ده‌ست نه‌كربتێ، به‌لێ هه‌وه‌ نه‌خته‌ك بۆ ڤه‌بڕى بت، هوين نيڤا وى نه‌ختێ هه‌وه‌ گۆتى بده‌نێ، ئه‌و تێ نه‌بت ژنكا به‌رداى هه‌وه‌ عه‌فى بكه‌ت، ووێ نيڤا حه‌قێ خۆ وه‌رنه‌گرت، يان زه‌لام نه‌ختى هه‌مییێ بده‌تێ، وعه‌فيكرنا هه‌وه‌ بۆ يه‌ك ودو گه‌لى مێر وژنان بۆ ترسا ژ خودێ وگوهدارییا وى نێزيكتره‌، وهوين -گه‌لى مرۆڤان- قه‌نجییێ وچاكییێ د ناڤبه‌را خۆ دا ژبير نه‌كه‌ن، كو هوين وى تشتێ ل سه‌ر هه‌وه‌ يێ فه‌ر نه‌بت ژى بده‌ن، وتشتێ مافێ هه‌وه‌ بت هوين خه‌لكى ژێ عه‌فى بكه‌ن. هندى خودێ‌یه‌ تشتێ هوين دكه‌ن دبينت، چاكییێ ل به‌ر هه‌وه‌ شرين دكه‌ت، وبه‌رێ هه‌وه‌ دده‌ته‌ قه‌نجییێ.
گه‌لى موسلمانان هوين كرنا هه‌ر پێنج نڤێژێن فه‌ر بپارێزن كو به‌رده‌وام وان ل ده‌مێن وان بكه‌ن ب هه‌مى مه‌رج وستوين وواجبێن وان ڤه‌، وهوين نڤێژا ناڤێ ژى بپارێزن كو نڤێژا ئێڤارییه‌، وهوين د نڤێژێن خۆ دا ب ترس وخۆشكاندن ڤه‌ بۆ خودێ ڕاببن.
وئه‌گه‌ر هوين ژ دوژمنه‌كێ خۆ ترسان هوين په‌يا يان سويار، يان ب هه‌ر ڕه‌نگه‌كێ هوين بشێن خۆ ئه‌گه‌ر ب ئيشاره‌تان بت، يان به‌رێ هه‌وه‌ ل ڕووگه‌هێ نه‌بت ژى، هوين نڤێژا ترسێ بكه‌ن، ڤێجا ئه‌گه‌ر ترسا هه‌وه‌ نه‌ما هوين نڤێژا ته‌ناهییێ بكه‌ن، وخودێ تێدا ل بيرا خۆ بينن، وچويێ ژێ كێم نه‌كه‌ن، وسوپاسییا وى بكه‌ن كو وى هوين فێركرينه‌ وان عيباده‌ت وئه‌حكامێن هه‌وه‌ نه‌دزانين.
وئه‌و زه‌لامێن دمرن وژنان ل دويڤ خۆ دهێلن، بلا شيره‌ته‌كێ ل وان بكه‌ن: كو پشتى وان ساله‌كێ ئه‌و د مالا مێرى دا بمينن، وميراتگر وان ده‌رنه‌ئێخن؛ دا دلێ وان نه‌شكێت، ووه‌ك چاكییه‌ك د گه‌ل يێ مرى. وئه‌گه‌ر به‌رى ساله‌ك بچت ئه‌و ب دلێ خۆ ده‌ركه‌فت چو گونه‌هـ ل سـه‌ر هه‌وه‌ نينه‌ -گه‌لى ميراتگران- د وى تشتێ دورست دا يێ وان بڤێت د گه‌ل خۆ بكه‌ن. وخودێ د ملكێ خۆ دا يێ زاله‌، و د گۆتن وفه‌رمانێن خۆ دا يێ كاربنه‌جهه‌.
وبۆ ژنێن به‌رداى ماله‌ك ژ نه‌فه‌قێ وجلكى ب ڕه‌نگه‌كێ عه‌ده‌تى هه‌يه‌، مافه‌ ل سه‌ر وان يێن ژ خودێ دترسن وته‌قوا وى د گۆتن وفه‌رمانێن وى دا دكه‌ن.
وه‌كى ڤان ئه‌حكامێن ژن وزارۆكان يێن ئاشكه‌را، خودێ ئايه‌ت وئه‌حكامێن خۆ د هه‌ر تشته‌كى دا يێ هوين ل دنيا وئاخره‌تا خۆ هه‌وجه‌ ببنێ بۆ هه‌وه‌ ئاشكه‌را دكه‌ت؛ دا به‌لكى هوين تێ بگه‌هن وكارى پێ بكه‌ن.
ئه‌ى موحه‌ممه‌د ما ته‌ چيرۆكا وان نه‌زانییه‌ ئه‌وێن ژ مال ووارێ خۆ ڕه‌ڤين، وئه‌و ب هزاران بوون؛ ژ ترسا مرنا ژ به‌ر نساخییێ دا يان شه‌ڕى، ئينا خودێ گۆته‌ وان: بمرن، وئه‌و پێكڤه‌ مرن ژ به‌ر كو ئه‌و ژ قه‌ده‌را خودێ ڕه‌ڤيبوون، پاشى پشتى ده‌مه‌كى خودێ ئه‌و زێندى كرنه‌ڤه‌؛ دا هندى ژییێ بۆ وان هاتییه‌دان بمينن، وعه‌قله‌كى بۆ خۆ بگرن وتۆبه‌ بكه‌ن. هندى خــودێ‌یـه‌ خودان قه‌نجییه‌كا مه‌زنه‌ ل سه‌ر مرۆڤان، به‌لێ پترییا مرۆڤان سوپاسییا قه‌نجییا خودێ ل سه‌ر خۆ ناكه‌ن.
وهوين -گه‌لى موسلمانان- شه‌ڕێ كافران بكه‌ن بۆ سه‌رئێخستنا دينێ خودێ، وبزانن هندى خودێ‌یه‌ گوهـ ل گۆتنێن هه‌وه‌ دبت، و ب ئنيه‌ت وكارێن هه‌وه‌ يێ زانايه‌.
ئه‌و كییه‌ يێ خه‌رجییه‌كێ باش د ڕێكا خودێ دا دده‌ت پێخه‌مه‌ت خێرێ، ڤێجا دا ئه‌و گه‌له‌ك بۆ وى زێده‌ بكه‌ت؟ وخودێ‌یه‌ دستينت ودده‌ت، ڤێجا هوين خێران بده‌ن وهه‌وه‌ خه‌م پێ نه‌بت؛ چونكى خودێ‌یه‌ ڕزقى دده‌ت، يێ وى بڤێت ژ به‌نییێن خۆ ڕزقى ل سه‌ر ته‌نگ دكه‌ت، و ل سه‌ر هنده‌كێن دى به‌رفره‌هـ دكه‌ت، حكمه‌ته‌كا مه‌زن وى د ڤێ چه‌ندێ دا هه‌يه‌، وهوين بۆ نك وى ب تنێ پشتى مرنێ دێ ئێنه‌ زڤڕاندن، ڤێجا ئه‌و جزايێ هه‌وه‌ دێ ده‌ته‌ هه‌وه‌.
ئه‌ى موحه‌ممه‌د ما ته‌ چيرۆكا وان مه‌زنێن ئسرائيلیان يێن پشتى زه‌مانێ مووساى نه‌زانییه‌؟ ده‌مێ وان ژ پێغه‌مبه‌رێ خۆ خواستى شاهه‌كى بۆ وان ده‌ستنيشان بكه‌ت، دا ئه‌و ل بن سه‌رۆكاتییا وى كۆمببن، و د ڕێكا خودێ دا شه‌ڕێ دوژمنێن خۆ بكه‌ن. پێغه‌مبه‌رێ وان گۆتێ: نه‌كو وه‌سا بت وه‌كى ئه‌ز هزر دكه‌م كو ئه‌گه‌ر شه‌ڕێ د ڕێكا خودێ دا ل سه‌ر هه‌وه‌ هاته‌ نڤيسين هوين شه‌ڕى نه‌كه‌ن؟ ئه‌ز ته‌خمين دكــه‌م هوين دێ ترسن و ژ شه‌ڕى ڕه‌ڤن، وان ته‌خمينا پێغه‌مبه‌رێ خۆ ب غه‌ريب ڤه‌ وه‌رگرت وگۆت: و ما چ ئاسته‌نگ د ڕێكا مه‌ وكرنا شه‌ڕێ د ڕێكا خودێ دا هه‌يه‌، ودوژمنێ مه‌ ئه‌م ژ جهـ و وارێ مه‌ يێن كرينه‌ ده‌ر، و ب كوشتن وگرتنێ ئه‌م ژ عه‌يالێ مه‌ يێن دويركرين؟ ڤێجا ده‌مێ خودێ شه‌ڕ ل سه‌ر وان نڤيسى د گه‌ل وى شاهێ پێغه‌مبه‌رێ وان بۆ وان ده‌سنيشانكرى ئه‌و ترسان و ژ شه‌ڕى ڕه‌ڤين، كێمه‌ك ژ وان تێ نه‌بن ژ قه‌نجییا خودێ ئـه‌و مـان. وخودێ يێ زانايه‌ ب وان زۆردارێن ل سۆزێن خۆ لێڤه‌دبن.
وپێغه‌مبه‌رێ وان گۆته‌ وان: هندى خودێ‌یه‌ ل دويڤ داخوازا هه‌وه‌ تالووتێ بۆ هه‌وه‌ هنارتى شاهـ، ئه‌و دێ سه‌ركێشییا هه‌وه‌ كه‌ت بۆ كرنا شه‌ڕێ د گه‌ل دوژمنى. مه‌زنێن ئسرائيلییان گۆت: چاوا تالووت دێ شاهێ مه‌ بت، وئه‌و نه‌يێ هێژاى وێ چه‌ندییه‌؟ چونكى ئه‌و نه‌ ژ بابكێ شاهانه‌، ونه‌ ژ مالا پێغه‌مبه‌رانه‌، وماله‌كێ مه‌زن بۆ وى نه‌هاتییه‌ دان كو ملكێ خۆ پێ ب ڕێڤه‌ ببه‌ت، ڤێجا ئه‌م بۆ شاهاتییێ ژ وى حه‌قترين؛ چونكى ئه‌م ژ بابكێ شاهاينه‌ و ژ مالا پێغه‌مبه‌راينه‌. پێغه‌مبه‌رێ وان گۆتـه‌ وان: هندى خودێ‌یه‌ ئه‌و ژ هـه‌وه‌ يێ هلبژارتى وئـه‌و ب كارێن به‌نییێن خۆ شاره‌زاتره‌، ووى به‌رفره‌هییه‌ك ژ لايێ زانينێ ڤه‌ وهێزه‌ك ژ لايێ له‌شى ڤه‌ يا دايێ دا شه‌ڕێ دوژمنى پێ بكه‌ت. وخودێ خودانێ ملكییه‌ ملكێ خۆ دده‌ته‌ وى يێ وى بڤێت ژ به‌نییێن خۆ، وقه‌نجى ودانا خودێ يا به‌رفره‌هه‌، وئه‌و ب ڕاستییا كاران يێ زانايه‌، چو ل به‌ر وى به‌رزه‌ نابت.
وپێغه‌مبه‌رێ وان گۆته‌ وان: نيشانا شاهاتییا وى ئه‌وه‌ ئه‌و تابووت دێ بۆ هه‌وه‌ ئێت يا ته‌ورات تێدا -ئه‌وا نه‌يارێن وان ژ وان ستاندى- يا كو دلڕحه‌تى ژ لايێ خودايێ هه‌وه‌ ڤه‌ بۆ هه‌وه‌ تێدا هه‌ى، وپاشمايێن هنده‌ك تشتێن بنه‌مالا مووساى وبنه‌مالا هاروونى ل پاش خۆ هێلاين، وه‌كى گۆپالـى وهويركێ ده‌پێن ته‌ورات ل سه‌ر هاتییه‌ نڤيسين، تێدا هه‌نه‌، وفريشته‌ وێ تابووتێ هل دگرن. هندى ئه‌ڤ چه‌نده‌يه‌ مه‌زنترين نيشان بۆ هه‌وه‌ تێدا هه‌يه‌ كو تالووت ب فه‌رمانا خودێ يێ بوويه‌ شاهێ هه‌وه‌، ئه‌گه‌ر هوين باوه‌رییێ ب خودێ وپێغه‌مبه‌رێ وى دئينن.
ڤێجا ده‌مێ تالووت ب له‌شكه‌رێ خۆ ڤه‌ ده‌ركه‌فتییه‌ شه‌ڕێ عه‌مالقان، وى گۆته‌ وان: هندى خودێ‌یه‌ ب ڕويباره‌كى ل پێشییا هه‌وه‌ دێ هه‌وه‌ جه‌ڕبينت كانێ هوين دبێن فره‌هن يان نه‌؛ دا خودان باوه‌ر ودوڕوى ژێك جودا ببن، ڤێجا چییێ ژ هه‌وه‌ ژ ئاڤا ڕويبارى ڤه‌خۆت ئه‌و نه‌ ژ منه‌، وئه‌و ب كێر جيهادێ د گه‌ل من نائێت، وچییێ ژ ئاڤێ  ڤه‌نه‌خۆت ئه‌و ژ منه‌، چونكى ئه‌و گوهدارێ منه‌ و ب كێر جيهادێ دئێت، ئه‌و ژى تێ نه‌بت يێ بێده‌رییه‌كا ب تنێ ژێ ڤه‌خۆت ئه‌وى لۆمه‌ ل سه‌ر نينه‌، ڤێجا ده‌مێ ئه‌و گه‌هشتينه‌ ڕويبارى وان قه‌ستا ئاڤێ كر، وگه‌له‌ك ژێ ڤه‌خوار، هژماره‌كا كێم تێ نه‌بت ته‌حه‌ملا تێهنێ وگه‌رمێ كر، وبێده‌رییه‌كا ب تنێ ڤه‌خوار، وهنگى ئه‌وێن گوهدارى نه‌كرى پاشڤه‌مان. ڤێجا ده‌مێ تالووت وئه‌و خودان باوه‌رێن كێم يێن د گه‌ل دا ژ ڕويبارى ده‌رباس بووين بۆ شه‌ڕێ نه‌ياران، ووان ديتى نه‌يارێن وان دبۆشن، وان گۆت: شه‌ڕێ جالووتى وله‌شكه‌رێ وى يێ ب هێز ب مه‌ ڤه‌ نائێت، ئينا ئه‌وێن باوه‌رى هه‌ى كو دێ چنه‌ رابه‌رى خودێ، بيرا برايێن خۆ ل هێزا خودێ ئيناڤه‌ وگۆتن: چه‌ند جاران ده‌سته‌كه‌كا كێم يا خودان باوه‌ر وبێهن فره‌هـ ب ئانه‌هییا خودێ شيايه‌ ده‌سته‌كه‌كا بۆش يا كافر وته‌عداكه‌ر. وخودێ ب سه‌ركه‌فتن وپشته‌ڤانى ودانا خێرێ يێ د گه‌ل بێهن فره‌هان.
و ده‌مێ ئه‌و هاتينه‌ به‌رانبه‌ر جالووتى وله‌شكه‌رێ وى، ووان ترس ب چاڤ ديتى، وان هه‌وارێن خۆ گه‌هاندنه‌ خودێ ودوعاكرن وگۆتن: خودايێ مه‌ بێهن فره‌هییه‌كا مه‌زن ب سه‌ر دلێن مه‌ دا بينه‌، وپییێن مه‌ بۆ شه‌ڕێ نه‌ياران موكم بكه‌، دا ژ سه‌هما شه‌ڕى نه‌ڕه‌ڤين، وتو ب هاريكارییا خۆ مه‌ ب سه‌ر ملله‌تێ كافر بێخه‌.
ئينا وان ب ئانه‌هییا خودێ ئه‌و شكاندن، وداوودى -سلاڤ لێ بن- جالووت مه‌زنێ جه‌بابران كوشت، وخودێ پشتى هنگى شاهاتى وپێغه‌مبه‌رينییا ئسرائيلییان دا داوودى، وتشتێ حه‌زكرى ژ زانينان نيشا دا. وئـه‌گه‌ر ژ به‌ر هندێ نه‌با كو خودێ هنده‌ك مرۆڤ -كو خودان باوه‌رن- ب هنده‌كان ڕا -كو كافرن- به‌رداينه‌، عه‌رد ب رێكا به‌لاڤبوونا كوفرێ وگونه‌هان دا خراب بت، به‌لێ خودێ خودان قه‌نجى وسه‌راتییه‌ ل سه‌ر خه‌لكى.
ئه‌و ئايه‌تێن خودێنه‌، ئه‌م ب ڕاستى بۆ ته‌ -ئـه‌ى موحه‌ممه‌د- دخوينين، وهندى تويى تو ژ پێغه‌مبه‌رێن ڕاستگۆيى.
ئه‌و پێغه‌مبه‌رێن هه‌ يێن خودان قه‌در خودێ ل دويڤ وێ مننه‌تا ل وان كرى هنده‌ك ژ وان ب سه‌ر هنده‌كان ئێخستينه‌: ڤێجا ژ وان هه‌يه‌ يێ خودێ د گه‌ل ئاخفتى وئه‌ڤ چه‌نده‌ هندێ دگه‌هينت كو ئاخفتن ب ڕه‌نگه‌كێ هێژاى خودێ يه‌ك ژ سالۆخه‌تێن وییه‌، و ژ وان هه‌يه‌ يێ خودێ ده‌ره‌جێن بلند داينێ. وخودايێ مه‌زن موعجيزێن ئاشكه‌را دانه‌ عيسايێ كوڕێ مه‌ريه‌مێ وه‌كى ساخكرنا ئه‌وێ دزكماك دا كۆره‌ ب ئانه‌هییا خودێ، وساخكرنا مرۆڤێ گوڕى ب ئانه‌هییا خودێ، وزێنديكرنا مرییان ب ئانه‌هییا خودێ، وپشتگرتنا وى ب جبريلى. وئه‌گه‌ر خودێ ڤيابا كو ئه‌وێن پشتى ڤان پێغه‌مبه‌ران هاتين د ناڤبه‌را خۆ دا لێك نه‌كه‌فتبان پشتى ئايه‌تێن ئاشكه‌را بۆ هاتين ئه‌و لێك نه‌دكه‌فتن، به‌لێ ژێك جودابوون كه‌فته‌ د ناڤبه‌را وان دا: ڤێجا هنده‌ك ژ وان  ل سه‌ر باوه‌رییا خۆ موكم مان، وهنده‌ك ژ وان ڕژدى ل سه‌ر كوفرا خۆ كر. وپشتى په‌يدابوونا ژێك جودابوونێ ژى د ناڤبه‌را وان دا ئه‌گه‌ر خودێ ڤيابا ئه‌و لێك نه‌دكه‌فتن، به‌لێ خودێ به‌رێ وى دده‌ته‌ باوه‌رییێ وگوهدارییێ يێ وى بڤێت، ويێ وى بڤێت ب كافرییێ ونه‌گوهدارییێ شه‌رمزار دكه‌ت.
ئه‌ى ئه‌وێن هه‌وه‌ باوه‌رى ب خودێ ئيناى وپێغه‌مبه‌رێ وى ڕاستگۆ ده‌رێخستى وكار ب دينێ وى كرى زه‌كاتا فه‌ر ژ مالێ خۆ ده‌ربێخن، و ژ تشتێ خودێ دايه‌ هه‌وه‌ خێران بده‌ن به‌رى ڕۆژا قيامه‌تێ بێت ده‌مێ چو كڕين وفرۆتن تێدا نه‌هه‌ين كو مفا هه‌بت، وچو مال ژى نه‌هه‌ى كو هوين خۆ پێ ژ عه‌زابا خودێ بكڕن، وهه‌ڤالينییا چو هه‌ڤالان نابت هه‌وه‌ ڕزگار بكه‌ت، وچو مه‌هده‌رچى نابن عه‌زابێ ژ سه‌ر هه‌وه‌ سڤك بكه‌ن. وكافرێن زۆردارن يێن پێ ل توخويبێن خودێ ددانن.
خودێ‌یه‌ يێ ژ وى پێڤه‌تر كه‌س هێژاى په‌رستنێ نه‌بت، زێندى ئه‌وه‌ يێ هه‌مى ڕامانێن ژينا پێكهاتى وهێژاى وى وى هه‌ين، يێ ل سه‌ر هه‌ر تشته‌كى پێ ڕابووى، چو نقرۆسك وخه‌و ناگه‌هنه‌ وى، هه‌ر تشته‌كێ ل عه‌سمانان وهه‌ر تشته‌كێ ل عه‌ردى ملكێ وییه‌، وبێ ده‌ستويرییا وى كه‌س بسته‌ ناكه‌ت ل نك وى مه‌هده‌رێ بكه‌ت، زانينا وى دۆرا ل هه‌مى چێكرییان گرتى يێن به‌رێ ويێن نوكه‌ ويێن نه‌هاتين، ئه‌و كارێن ل به‌ر ده‌ستێ خه‌لكى ژ تشتێن هێشتا چێ نه‌بووين ويێن ل پاش وان ژ شتێن بۆرى ئه‌و دزانت، وكه‌س ژ چێكرییێن وى ب تشته‌كى ژ زانينا وى ئاگه‌هدار نابت ب وى نه‌بت يێ ئه‌و وى پێ ئاگه‌هدار بكه‌ت. كورسییا وى عه‌سمان وعه‌رد ڤه‌گرتییه‌، وكورسى جهێ پییێن وينه‌، و ژ وى پێڤه‌تر كه‌س چاوانییا وێ نزانت، وپاراستنا عه‌رد وعه‌سمانان ل به‌ر وى يا گران نينه‌، وئه‌و ب ذات وصيفاتێن خۆڤه‌ ل سه‌ر هه‌مى چێكرییان يێ بلنده‌، كۆمكه‌رێ هه‌مى سالۆخه‌تێن مه‌زنییییه‌. وئه‌ڤ ئايه‌ته‌ مه‌زنترين ئايه‌ته‌ د قورئانێ دا، دبێژنێ: ( ئايه‌تا كورسییێ).
هندى ئه‌ڤ دينه‌يه‌ يێ پێكهاتییه‌ ونيشانێن وى د ئاشكه‌رانه‌ پێتڤى ب هندێ ناكه‌ت كوته‌كى ل خـه‌لـكى بێته‌كرن كو بێنه‌ تێدا، نيشان د ئاشكه‌رانه‌ حه‌قى ونه‌حه‌قى وڕێكا دورست وبه‌رزه‌بوون پێ ژێك جودا دبن. ڤێجا هه‌چییێ كافرییێ ب وان هه‌مى تشتان بكه‌ت يێن ژبلى خودێ پـــه‌رســـتــن بـــۆ دئـێـتـه‌كـــرن==وباوه‌رییێ ب خودێ بينت، ئه‌و ل سه‌ر ڕێكا باشتر موكم وسه‌رڕاست بوو، ووى خۆ ب وه‌ريسێ نه‌ئێته‌ بڕين ڤه‌ ژ دينى گرت. وخودێ گوهـ ل گۆتنێن به‌نییێن خۆ هه‌يه‌، و ب ئنيه‌ت وكريارێن وان يێ زانايه‌، ودێ جزايێ وان سه‌را ده‌تێ.
خودێ ب سه‌ركه‌فتن وپشته‌ڤانى وپاراستنێ سه‌ركارییا خودان باوه‌ران دكه‌ت، وان ژ تارییێن كوفرێ ده‌رتێخته‌ ڕۆناهییا باوه‌رییێ. وئه‌وێن كافربووين ئه‌و صه‌نه‌مێن ئه‌و ژ بلى خودێ دپه‌رێسن سه‌ركارێن وانه‌، وان ژ ڕۆناهییا باوه‌رییێ ده‌رتێخنه‌ تارییێن كوفرێ، ئه‌و خودانێن ئاگرينه‌ يێن هه‌ر تێدا دمينن، وچو جاران ژێ ده‌رناكه‌ڤن.
ئه‌ى موحه‌ممه‌د ما ته‌ ژ حالێ وى عه‌جێبتر ديتییه‌ يێ د خوداينى وته‌وحيدا خودێ دا هه‌ڤڕكى د گه‌ل ئيبراهيمى كرى؛ چونكى خودێ ملك دابوويێ ڤێجا وى كوته‌ككارى كرى وپسيار ژ ئيبراهيمى كرى: كییه‌ خودايێ ته‌؟ ئينا ئيبراهيمى گۆت: خودايێ من ئـه‌وه‌ يێ چێكرییان زێندى دكه‌ت ڤێجا ئه‌و دژين، وژينێ ژ وان دستينت ڤێجا ئه‌و دمرن، ئه‌و ب تنێ‌یه‌ يێ ژينێ ومرنێ دده‌ت، وى گۆت: ئه‌ز خه‌لكى زێندى دكه‌م و دمرينم، ئانه‌كۆ يێ من بڤێت بكوژم ئه‌ز دكوژم، ويێ من بڤێت بهێلم ئه‌ز د هێلم، ئينا ئيبراهيمى گۆتێ: هندى ئه‌و خودايه‌ يێ ئه‌ز وى دپه‌رێسم ڕۆژێ ژ ڕۆژهه‌لاتێ دئينت، ئه‌رێ تو دشێى ڤێ سوننه‌تا خودايى بگوهۆڕى ووێ ژ ڕۆژئاڤايێ بينى؟ ئينا ئه‌ڤ كافره‌ حێبه‌تى ما وچو هێجه‌ت د ده‌ستان دا نه‌مان، مه‌ته‌لا وى وه‌كى مه‌ته‌لا زۆردارانه‌ خودێ به‌رێ وان ناده‌ته‌ حه‌قییێ وڕاستییێ.
يان ته‌ يه‌كێ وه‌كى وى ديتییه‌ يێ د به‌ر كاڤله‌ گونده‌كى ڕا بۆرى، يێ هه‌رفتى، ئينا گۆتى: پشتى ئه‌ڤ گونده‌ مرى چاوا خودێ جاره‌كا دى دێ ساخ كه‌ته‌ڤه‌؟ ئينا خودێ سه‌د سالان ئه‌و مراند، پاشى ڕحا وى لێ زڤڕاند، ويه‌ك فڕێكره‌ نك دا پسيارێ ژێ بكه‌ت وگۆتێ: چه‌ند سالان تو مرى مايه‌ ل ڤى جهى؟ وى گۆت: ڕۆژه‌كێ يان دانه‌كى ئه‌ز يێ مايم، ئينا گۆتێ كو ئه‌و سه‌د سالان يێ ماى، وفه‌رمان لێ كر كو به‌رێ خۆ بده‌ته‌ خوارن وڤه‌خوارنا خۆ، وكانێ چاوا خودێ ڤى ده‌مێ درێژ ئه‌و ژ گوهۆڕينێ پاراستن، وفه‌رمان لێ كر كو به‌رێ خۆ بده‌ته‌ كه‌رێ خۆ كانێ چاوا خودێ ئه‌و زێنديكره‌ ڤه‌ پشتى ئه‌و بوويه‌ هه‌ستییێن پێتى وبژاله‌؟ وگۆته‌ وى: ودا ئه‌م ته‌ بۆ مرۆڤان بكه‌ينه‌ ئايه‌ت، ئانه‌كۆ نيشانه‌كا ئاشكه‌را ل سه‌ر شيانا خودێ ل سه‌ر ساخكرنا پشتى مرنێ، وفه‌رمان لێ كر كو به‌رێ خۆ بده‌ته‌ هه‌ستییان كانێ چاوا خودێ لێكدده‌ت، ودگه‌هينته‌ يه‌ك، پاشى گۆشتى د سه‌ر دا دگرت، پاشى جاره‌كا دى ژينێ دكه‌ته‌ تێدا؟ ڤێجا ده‌مێ وى ئه‌و چه‌نده‌ ب چاڤ ديتى وى ئعتراف ب مه‌زنییا خودێ كر، وكو ئه‌و ل سه‌ر هه‌ر تشته‌كى يێ خودان شيانه‌.
وتو -ئه‌ى موحه‌ممه‌د- به‌حسێ داخوازا ئيبراهيمى بكه‌ ده‌مێ وى ژ خودايێ خۆ خواستى كو نيشا وى بده‌ت كانێ چاوا ئه‌و مرییان ساخ دكه‌ت، ئينا خودێ گۆتێ: ئه‌رێ ما ته‌ باوه‌رى نه‌ئينايه‌؟ وى گۆت: به‌لێ ، به‌س ئه‌ز وێ چه‌ندێ داخواز دكه‌م دا باوه‌رییا من پتر لێ بێت، وى گۆت: پا دێ چار ته‌يران بينه‌ نك خۆ، ووان ڤه‌كوژه‌ وپارچه‌ پارچه‌ بكه‌، پاشى ل سه‌ر هه‌ر چيايه‌كى پارچه‌يه‌كێ ژ وان بدانه‌، پاشى گازى وان بكه‌ ئه‌و ب له‌ز دێ ئێنه‌ نك ته‌. ئينا ئيبراهيمى -سلاڤ لێ بن- گازى كر، هنگى هه‌ر پارچه‌يه‌ك زڤڕى جهێ خۆ، و ب له‌ز هاتن. وتـو بزانه‌ هندى خودێ‌یه‌ يێ زاله‌ كه‌س نه‌شێتێ، د گۆتن وكريار وشريعه‌ت وقه‌ده‌را خۆ دا يێ كاربنه‌جهه‌.
وتشتێ ژ هه‌مییان مه‌زنتر يێ خودان باوه‌ر مفاى بۆ خۆ ژێ دبينت خه‌رجكرنا مالـییه‌ د ڕێكا خودێ دا. ومه‌ته‌لا خـودان باوه‌رێـن مالێ خۆ د ڕێكا خودێ دا خه‌رج دكه‌ن وه‌كى مه‌ته‌لا وێ دندكییه‌ يا ل عه‌رده‌كێ باش دئێته‌ چاندن، ڤێجا ل سه‌ر بنا خۆ شين ببت وحه‌فت گا ژێ بچن، هه‌ر يه‌كێ گوليه‌ك پێڤه‌ بێت، هه‌ر گوليه‌كێ سه‌د دندك پێڤه‌ بێن. وخودێ خێرێ بۆ وى زێده‌ دكه‌ت يێ وى بڤێت، ل دويڤ وێ باوه‌رى وئيخلاصا تمام يا كو د دلێ وى خێركه‌رى دا هه‌ى. وقه‌نجییا خودێ يا فره‌هه‌، وئه‌و ب وى يێ زانايه‌ يێ هێژاى وێ قه‌نجییێ بت، ب ئنيه‌تێن به‌نییێن خۆ يێ ئاگه‌هداره‌.
ئه‌وێن مالێ خۆ د جيهادێ ودانا خێرێ دا خه‌رج دكه‌ن، پاشى پشتى وان خێرێن ئه‌و دده‌ن ئه‌و چو منه‌تێ ب دويڤ خێرا خۆ ڕا ل وى ناكه‌ن يێ وان قه‌نجى د گه‌ل كرى، ئه‌وان خێره‌كا مه‌زن ل نك خودايێ وان بۆ وان هه‌يه‌، وده‌مێ ئه‌و تێنه‌ نك خودێ چو ترس ل سه‌ر وان نينه‌، وئه‌و ل سه‌ر وى تشتێ د دنيايێ دا ژ ده‌ست وان ده‌ركه‌فتى ب خه‌م ناكه‌ڤن.
گۆتنه‌كا باش و لێبۆرينا وێ نه‌خۆشییا ژ خازۆكییێ په‌يدا دبت، چێتره‌ ژ وێ خێرێ يا خێركه‌ر پێ نه‌خۆشییێ دگه‌هينته‌ وى يێ خێرێ د گه‌ل دكه‌ت. وخودێ يێ ده‌وله‌مه‌نده‌ چو منه‌ت ب خێرێن به‌نییان نينه‌، ويێ ئارامه‌ له‌زێ د جزادانا وان دا ناكه‌ت.
ئه‌ى ئه‌وێن هه‌وه‌ باوه‌رى ب خودێ وڕۆژا دويماهییێ ئيناى خێرا خۆ ب منه‌تێ و نه‌خۆشییێ پويچ نه‌كه‌ن، ئه‌ڤه‌ وه‌كى وى يه‌ يێ مالێ خۆ بۆ ڕيمه‌تییا مرۆڤان دده‌ت، دا وى ببينن ومه‌دحێن وى بكه‌ن، ووى باوه‌رى ب خودێ وڕۆژا دويماهییێ نينه‌، ڤێجا مه‌ته‌لا وى وه‌كى مه‌ته‌لا وى كه‌ڤرێ حلییه‌ يێ هنده‌ك ئاخ ل سه‌ر وبارانه‌كا بۆش بێت وبشووت وبهێلت حلى وچو ئاخێ پێڤه‌ نه‌هێلت، ڤێجا ئه‌و ڕيمه‌تكارێن هه‌ ژى خێرێن وان ل نك خودێ پويچ دبن، وئه‌و چو مفاى ژ خێرێن خۆ نابينن، وخودێ به‌رێ كافران ناده‌ته‌ ڕێكا حه‌ق نه‌ددانا خێران دا ونه‌ د چو تشتێن دى دا.
ومه‌ته‌لا وان ئه‌وێن مالێ خۆ پێخه‌مه‌ت باوه‌رییا ب خودێ وڕازيبوونا وى خه‌رج دكه‌ن، وه‌كى مه‌ته‌لا وى باغییه‌ يێ كو ل سه‌ر لاته‌كا بلند وباش بت، بارانێن بۆش لێ ببارن، ڤێجا به‌رێ وى پتر لێ بكه‌ت، وئه‌گه‌ر خۆ بارانێن بۆش لێ نه‌بارن ژى هه‌ما بارانه‌كا هوير ژى لێ ببارت تێرا هه‌يه‌ كو به‌رى ژ خۆ بده‌ت، خێرێن دلسۆزان ژى ئه‌ها ب ڤى ڕه‌نگينه‌ ل نك خودێ قه‌بويل دبن وئه‌و بۆ وان زێده‌ دكه‌ت، چ د بۆش بن چ د كێم بن، وخودێ‌یه‌ ب نهێنییان يێ ئاگه‌هدار، يێ كو تشتێ ڤه‌شارتى وئاشكه‌را دبينت، هه‌ريه‌كى ل دويڤ وێ يا د دلێ وى دا جزاى دده‌تێ.
ئه‌رێ ما يه‌ك ژ هه‌وه‌ دڤێت كو باغه‌كێ دارقه‌سپ ومێوێن ترى هه‌بت، ڕويبارێن ئاڤ شرين د بن دا بچن، وهه‌مى ڕه‌نگێن فێقى بۆ وى پێڤه‌ بێن، وئه‌و بگه‌هته‌ ژییێ پيراتییێ، ڤێجا نه‌شێت سه‌خبيرییێ ل ڤى باغى بكه‌ت، ووى عه‌ياله‌كێ هوير هه‌بت كو پێتڤى ب ڤى باغى هه‌بت، و ل ڤى ده‌مى هڕه‌بايه‌كێ دژوار يێ كو ئاگره‌كێ سۆژه‌ك د گه‌ل دا بێت وڤێ بكه‌ڤت وبسۆژت؟ وئه‌ڤه‌ حالێ وانه‌ يێن بۆ ڕيمه‌تى خێران دده‌ن، ل ڕۆژا قيامه‌تێ دئێن ووان چو خێر نينن. و ب ڤى ڕه‌نگى خودێ وى تشتى بۆ هه‌وه‌ ئاشكه‌را دكه‌ت يێ مفايێ هه‌وه‌ تێدا؛ دا به‌لكى هوين هزرێن خۆ بكه‌ن، وخێران بۆ خودێ بده‌ن.
ئه‌ى ئه‌وێن هه‌وه‌ باوه‌رى ب من ئيناى ودويچوونا پێغه‌مبه‌رێن من كرى، ژ وى مالێ حه‌لال يێ هه‌وه‌ ب ده‌ست خۆ ڤه‌ ئيناى و ژ وى يێ مه‌ بۆ هه‌وه‌ ژ عه‌ردى ئينايه‌ده‌ر خێران بده‌ن، وقه‌ستا مالێ بێ خێر نه‌كه‌ن دا ژێ بده‌نه‌ فه‌قيران، ئه‌و مالێ ئه‌گه‌ر كو يه‌كى دابا هه‌وه‌ هه‌وه‌ وه‌رنه‌دگرت وه‌سا نه‌بت هوين چاڤان ژێ بنقينن. ڤێجا چاوا هوين بۆ خودێ ب وى تشتى ڕازى دبن يێ هوين بۆ خۆ پێ ڕازى نابن؟ وهوين بزانن هندى ئه‌و خودايه‌ يێ ڕزق دايه‌ هه‌وه‌ يێ ده‌وله‌مه‌نده‌ چو منه‌ت ب خێرێن هه‌وه‌ نينه‌، يێ هێژايى مه‌دحانه‌، كو هه‌رده‌م مه‌دحێن وى بێنه‌كرن.
ئه‌ڤ قه‌لسییه‌ وهلبژارتنا مالێ بێ خێر بۆ دانا خێران ژ شه‌يتانییه‌ ئه‌وێ هه‌وه‌ ب هه‌ژارییێ دترسينت، وبه‌رێ هه‌وه‌ دده‌ته‌ قه‌لسییێ، وفه‌رمانێ ب كرنا خرابییێ وبێ ئه‌مرییا خودێ ل هه‌وه‌ دكه‌ت، وخودێ سه‌را دانا هه‌وه‌ بۆ خێران سۆزێ ب لێبۆرينێ وبه‌رفره‌هكرنا ڕزقى دده‌ته‌ هه‌وه‌، وخودێ خودانێ قه‌نجییا به‌رفره‌هه‌، و ب كار وئنيه‌تان يێ زانايه‌.
خودێ ڕاستییا د گۆتن وكرياران دا دده‌ته‌ وى يێ وى بڤێت ژ به‌نییێن خۆ، وهه‌چییێ خودێ ئه‌ڤ قه‌نجییه‌ د گه‌ل كر ئه‌و وى خێره‌كا گه‌له‌ك دايێ. وكه‌س بيرا خۆ ل ڤێ چه‌ندێ نائينته‌ڤه‌ ومفاى ژێ نابينت ئه‌و تێ نه‌بن يێن خودان عه‌قلێن گه‌شبووى ب ڕۆناهییا خودێ وهيدايه‌تا وى.
وهه‌ر ماله‌كێ هه‌وه‌ پێخه‌مه‌ت ڕازيبوونا خودێ خه‌رج كربت -يێ كێم بت يان يێ بۆش بت- وهه‌ر خێره‌كا هه‌وه‌ ل سه‌ر خۆ نه‌زر كربت، خودێ پێ دزانت، وئه‌و ب ئنيه‌تا هه‌وه‌ يێ ئاگه‌هداره‌، ودێ جزايێ هه‌وه‌ سه‌را ده‌ته‌ هه‌وه‌. وهه‌چییێ حه‌قێ خودێ نه‌ده‌ت ئه‌و يێ زۆرداره‌، وزۆرداران چو پشته‌ڤان بۆ نينن وان ژ عه‌زابا خودێ بپارێزن.
ئه‌گه‌ر هوين خێرێن خۆ ئاشكه‌را بكه‌ن ئه‌و تشته‌كێ باشه‌ هوين دكه‌ن، وئه‌گه‌ر هوين وان ب نه‌په‌نى بده‌نه‌ هه‌ژاران ئه‌ڤه‌ بۆ هه‌وه‌ چێتره‌؛ چونكى ئه‌ڤه‌ ژ ڕيمه‌تییێ يا دويره‌، و د دانا خێران دا -د گه‌ل دلسۆزییێ- گونه‌هـ ژێبرن هه‌يه‌. وخودێ ئه‌وێ ب كريارێن گه‌له‌ك هوير زانا، تشته‌ك ژ كارێ هه‌وه‌ ل به‌ر وى نائێته‌ ڤه‌شارتن، وئه‌و دێ جزايێ هه‌ر يه‌كى ل دويڤ كريارێن وى ده‌تێ.
تو -ئه‌ى موحه‌ممه‌د- ب هيدايه‌ت ئينانا كافران يێ به‌رپسيار نينى، خودێ‌یه‌ يێ كو هه‌چییێ وى بڤێت دلێ وى بۆ دينێ خۆ به‌رفره‌هـ دكه‌ت. وهه‌ر خێره‌كا هوين بده‌ن مفايێ وێ دێ بۆ هه‌وه‌ زڤڕته‌ڤه‌، وئه‌گه‌ر پێخه‌مه‌ت ڕازيبوونا خودێ نه‌بت خودان باوه‌ر تشته‌كى خه‌رج ناكه‌ن. وهه‌ر خێره‌كا هوين -بۆ خودێ- بده‌ن جزايێ وێ ب تمامى بۆ هه‌وه‌ دێ ئێته‌دان، وتشته‌ك بۆ هه‌وه‌ ژێ كێم نابت. وئه‌ڤ ئايه‌ته‌ نيشانا هندییه‌ كو خودێ (وه‌جهـ) ب ڕه‌نگه‌كێ هێژاى وى هه‌يه‌.
هوين خێرێن خۆ بده‌نه‌ هه‌ژارێن موسلمانان يێن كو ژ به‌ر كرنا جيهادا د ڕێكا خودێ دا نه‌شێن ڕزقه‌كى بۆ خۆ كۆم بكه‌ن؛ ژ به‌ر خۆدويركرنا وان ژ خازۆكییێ يێ وان نه‌ناست هزر دكه‌ت ئه‌و د ده‌وله‌مه‌ندن، ب نيشانان ئه‌و د ئاشكه‌رانه‌ دێ ناسى، قه‌ت ئه‌و خواستنێ ناكه‌ن، وئه‌گه‌ر جاره‌كێ نه‌چاربوون خواستنێ بكه‌ن ژى ئلحاحێ د خواستنێ دا ناكه‌ن. وهه‌ر ماله‌كێ هوين د ڕێكا خودێ دا خه‌رج بكه‌ن تشته‌ك ژێ ل خودێ نائێته‌ ڤه‌شارتن، وئه‌و ل ڕۆژا قيامه‌تێ جزايێ هه‌وه‌ ب تمامى دێ ده‌تن.
ئه‌وێن بۆ ڕازيبوونا خودێ ب شه‌ڤ وڕۆژ، ڤه‌شارتى وئاشكه‌را، مالێ خۆ خه‌رج دكه‌ن، ئه‌وان جزايێ خۆ ل نك خودايێ خۆ هه‌يه‌، وده‌مێ ئه‌و ژ دنيايێ بار دكه‌ن وقه‌ستا خودێ دكه‌ن چو ترس ل سه‌ر وان نينه‌، وئه‌و ب خه‌م ژى ناكه‌ڤن سه‌را وێ بار وپشكا ژ دنيايێ نه‌گه‌هشتییه‌ وان. ئه‌ڤ شريعه‌تێ خودايى يێ بنه‌جهـ ڕێبازا ئيسلامییه‌ د دانا خێران دا ژ بۆ ب جهئينانا پێتڤییێن فه‌قيران ب ڕه‌نگه‌كێ شكاندن تێدا نه‌بت، وپاقژكرنه‌ بۆ مالێ ده‌وله‌مه‌ندان، وپێكئينانا هاريكارییێ يه‌؛ بۆ كنارێ خودێ نه‌كو ب كوته‌كى يان نه‌ ژ دل.
ئه‌وێن ربايێ دخۆن ل ئاخره‌تێ ژ قه‌بران ڕانابنه‌ڤه‌ وه‌كى وى نه‌بت ئه‌وێ دين يێ شه‌يتانى ده‌ستكرییێ؛ چونكى وان دگۆت: هه‌ما فرۆتن ژى وه‌كى ربايێ‌یه‌، كو هه‌ردو دحه‌لالن، ومالى زێده‌ دكه‌ن، ئينا خودێ ئه‌و دره‌وين ده‌رێخستن، وئاشكه‌را كر كو وى فرۆتن يا حه‌لالكرى وربا يا حه‌رامكرى، ژ به‌ر كو مفا بۆ خه‌لكى د كڕين وفرۆتنێ دا هه‌يه‌، وئستغلال وبه‌رزه‌كرن وتێچوون د ربايێ دا هه‌يه‌. ڤێجا هـه‌چـییێ حوكمێ خودێ د ربايێ دا گه‌هشتێ ووى خۆ ژێ پاشڤه‌لێدا، ئه‌وا وى به‌رى حه‌رامبوونێ كرى بۆ وییه‌ وچو گونه‌هـ ل سه‌ر وى نينه‌، وكارێ وى ل ده‌مێ بێت خه‌ما خودێ‌یه‌، ئه‌گه‌ر ل سه‌ر تۆبا خۆ ما خودێ خێرا قه‌نجيكاران به‌رزه‌ ناكه‌ت، وئه‌گه‌ر ل ربايێ زڤڕى ڤه‌ پشتى حوكمێ خودێ زانى، ئه‌و وى خۆ هێژاى جزادانێ كر، وهێجه‌ت ل سه‌ر خۆ په‌يدا كر، له‌و خودێ گۆت: ئه‌و خه‌لكێ ئاگرينه‌، هه‌روهه‌ر دێ تێدا بن.
خودێ ربايێ كێم دكه‌ت وبه‌ره‌كه‌تێ ژێ ڕادكه‌ت، وخێرێ بۆ خێركه‌ران مه‌زن دكه‌ت، وبه‌ره‌كه‌تێ دئێخته‌ مالێ وان. وخودێ حه‌ز ژ هه‌ريه‌كى ناكه‌ت يێ ڕژدییێ ل سه‌ر كوفرا خۆ دكه‌ت، وخوارنا ربايێ حه‌لال دكه‌ت، وبه‌رده‌وام ب ناڤ گونه‌هێ وحه‌رامییێ ڤه‌ دچت.
هندى ئه‌ون يێن ب دورستى باوه‌رى ب خودێ وڕۆژا قيامه‌تێ ئيناى، وكريارێن چاك كرين، ونڤێژ ب وى ڕه‌نگێ خودێ وپێغه‌مبه‌رى گۆتى كرين، وزه‌كاتا مالێ خۆ داى، خێره‌كا مه‌زن يا تايبه‌ت ب وان ڤه‌ بۆ وان ل نك خودايێ وان هه‌يه‌، و ل ئاخره‌تێ ترس ناگه‌هته‌ وان، وئه‌و ل سه‌ر تشتێ د دنيايێ دا نه‌گه‌هشتییێ ب خه‌م ناكه‌ڤن.
ئه‌ى ئه‌وێن هه‌وه‌ باوه‌رى ب خودێ ئيناى ودويچوونا پێغه‌مبه‌رێ وى كرى ژ خودێ بترسن، و داخوازا زێده‌يییێ ل سه‌ر مالێ خۆ يا كو هه‌وه‌ به‌رى حه‌رامبوونا ربايێ كرى نه‌كه‌ن، ئه‌گه‌ر هوين ب گۆتن و كريار دخودان باوه‌رن.
ڤێجا ئه‌گه‌ر هوين خۆ ژ وێ نه‌ده‌نه‌ پاش يا خودێ هوين ژێ پاشڤه‌لێداين هوين ئاگه‌هدارى جه‌نگه‌كێ بن ژ لايێ خودێ وپێغه‌مبه‌رێ وى ڤه‌، وئه‌گه‌ر هوين ل خودايێ خۆ زڤڕين وهه‌وه‌ خوارنا ربايێ هێلا، سه‌رمالێ هه‌وه‌ يێ هه‌وه‌ ب قه‌ر داى بۆ هه‌وه‌يه‌ بێ چو زێده‌يى، نه‌ هوين زۆرداريێ ل كه‌سه‌كێ دكه‌ن ب وه‌رگرتنا زێده‌ییێ ل سه‌ر مالێ خۆ، ونه‌ كه‌س زۆردارییێ ل هه‌وه‌ دكه‌ت ب كێمكرنا قه‌رێ هه‌وه‌ دايێ.
وئه‌گه‌ر ده‌يندار نه‌شيا ده‌ينێ خۆ بده‌ت هوين خۆ لێ بگرن حه‌تا خودێ ڕزقه‌كى دده‌تێ وئه‌و مالێ هه‌وه‌ بۆ هه‌وه‌ دزڤڕينت، وئه‌گه‌ر هوين ده‌ينێ خۆ هه‌مییێ پێ بهێلن ئه‌و بۆ هه‌وه‌ چێتره‌، ئه‌گه‌ر هوين خێرا وێ چه‌ندێ بزانن، وكو ئه‌و د دنيايێ وئاخره‌تێ دا بۆ هه‌وه‌ خێره‌.
وهوين ژ ڕۆژه‌كێ بترسن، كو ڕۆژا قيامه‌تێ يه‌، هوين تێدا دێ زڤڕنه‌ نك خودێ، دا ئه‌و حسێبێ د گه‌ل هه‌وه‌ بكه‌ت، ڤێجا ئه‌و دێ جزايێ هه‌ريه‌كى ل دويڤ كريارێن وى ده‌تێ بێى زۆردارییێ ل كه‌سێ بكه‌ت.
ئه‌ى ئه‌وێن هه‌وه‌ باوه‌رى ب خودێ ئيناى ودويچوونا پێغه‌مبه‌رێ وى موحه‌ممه‌دى سلاڤ لێ بن كرى، ئه‌گه‌ر هه‌وه‌ ده‌ينه‌ك حه‌تا ده‌مه‌كێ ده‌سنيشانكرى دا يه‌كى هوين وى بنڤيسن؛ دا مال بێته‌ پاراستن وچو هه‌ڤڕكى په‌يدا نه‌بن. وزه‌لامه‌كێ ده‌سپاك وموكم بلا وێ چه‌ندێ بۆ هه‌وه‌ بنڤيست، وئه‌وێ ده‌يندار بلا ده‌ينێ خۆ بۆ نڤيسه‌رى بێژت، وبلا ته‌قوا خودايێ خۆ بكه‌ت، وچويێ ژ ده‌ينێ خۆ كێم نه‌كه‌ت. وئه‌گه‌ر ئه‌وێ ده‌يندار مافێ ته‌صه‌ررفێ نه‌بت (حجر ل سه‌ر بت) ژ به‌ر ئسرافا وى، يان يێ بچويك بت يان يێ دين بت، يان يێ لال بت نه‌شێت باخڤت، بلا سه‌ركارێ وى پێشڤه‌ بێژت، وهوين دو زه‌لامێن موسلمان و بالغ و ب عاقل وخودان دادى بكه‌نه‌ شاهد. وئه‌گه‌ر دو زه‌لام نه‌بن بلا زه‌لامه‌ك ودو ژن بن ژ وان يێن هوين ژ شاهده‌يییا وان دڕازى، دا ئه‌گه‌ر يه‌ك ژ وان هه‌ردو ژنان ژ بيركر يا دى بيرا وێ لێ بينته‌ڤه‌، وئه‌وێن بۆ شاهده‌يییێ دئێنه‌ داخوازكرن بلا خۆ ژ شاهده‌يییێ نه‌ده‌نه‌ پاش، وچى گاڤا ئه‌و بۆ هاتنه‌ داخوازكرن بلا شاهده‌يییا خۆ بده‌ن، وشڕاتى ژ نڤيسينا ده‌ينى بلا بۆ هه‌وه‌ چێ نه‌بت چ ده‌ينه‌كێ بچويك بت يان يێ مه‌زن بت حه‌تا ده‌مێ وى يێ ده‌سنيشانكرى. ئه‌ڤێ چه‌ندێ د شريعه‌تێ خودێ دا پتر دادى تێدا هه‌يه‌، وبۆ شاهده‌يییێ ژى پتر موكمى تێدا هه‌يه‌، ونێزيكترى هندییه‌ كو هوين د ده‌ينى وده‌مێ وى دا نه‌كه‌ڤنه‌ گومانێ، به‌لێ ئه‌گه‌ر مه‌سه‌له‌ مه‌سه‌لا كڕين وفرۆتنێ بت، كو تشته‌كى بكڕن و د گاڤێ دا بهايێ وى بده‌ن، هنگى چو پێتڤى ب نڤيسينێ نينه‌، ويا باش ئه‌وه‌ شاهد ل سه‌ر هه‌بن دا چو هه‌ڤڕكى چێ نه‌بن، ويا ل سه‌ر شاهدى ونڤيسه‌رى فه‌ره‌ كو شاهده‌يییێ ونڤيسينێ ب دورستى ووه‌كى خودێ گۆتى بكه‌ن، وچێ نابت بۆ خودانێ حه‌قى ويێ به‌رحه‌ق كو زيانێ بگه‌هيننه‌ شاهد ونڤيسه‌ران، وئه‌گه‌ر هوين وێ بكه‌ن يا هوين ژێ هاتينه‌ پاشڤه‌لێدان ئه‌و ده‌ركه‌فتنه‌ ژ گوهدارییا خودێ، وجزايێ وێ دێ گه‌هته‌ هه‌وه‌. وته‌قوا خودێ بكه‌ن د وان هه‌مى تشتان دا يێن وى فه‌رمان پێ ل هه‌وه‌ كرى، وهوين ژێ داينه‌ پاش، وخودێ هه‌وه‌ فێرى وان هه‌مى تشتان دكه‌ت يێن مفايێ دنيا وئاخره‌تا هه‌وه‌ تێدا. وخودێ ب هه‌ر تشته‌كى يێ زانايه‌، وچو تشت ژ كريارێن هه‌وه‌ ل به‌ر وى به‌رزه‌ نابن، وئه‌و دێ جزايێ هه‌وه‌ سه‌را ده‌ته‌ هه‌وه‌.
وئه‌گه‌ر هوين ل سه‌ر وه‌غه‌رێ بوون وهه‌وه‌ كه‌س نه‌ديت بۆ هه‌وه‌ بنڤيست، هوين تشته‌كى بداننه‌ نك خودانێ حه‌قى دا ببته‌ گه‌ره‌وێ حه‌قێ وى حه‌تا ده‌يندار ده‌ينێ وى بۆ وى دزڤڕينت، وئه‌گه‌ر هنده‌ك ژ هه‌وه‌ باوه‌رى ب هنده‌كان هه‌بوو قه‌يدى ناكه‌ت ئه‌گه‌ر نڤيسين وشاهد وگه‌ره‌و نه‌بن، وده‌ين دێ مينت ئێمانه‌ت ل نك ده‌يندارى، دڤێت ئه‌و بده‌ت، وخودێ ل بيرا خۆ بينت وغه‌درێ ل هه‌ڤالێ خۆ نه‌كه‌ت. وئه‌گه‌ر ده‌يندارى حاشاتییا ده‌ينى كر، وشاهده‌ك هه‌بت هنگى يێ ئاماده‌ بلا ئه‌و شاهده‌يییا خۆ بده‌ت ونه‌ڤه‌شێرت، وئه‌وێ ڤێ شاهده‌يییێ ڤه‌شێرت ئه‌و خودان دله‌كێ خرابه‌. وخودێ ئه‌وێ ب نهێنییێن هه‌وه‌ ئاگه‌هدار، و ب زانينا خۆ دۆر ل كارێ هه‌وه‌ گرتى، دێ سه‌را وێ چه‌ندێ حسێبێ د گه‌ل هه‌وه‌ كه‌ت.
هه‌ر تشته‌كێ ل عه‌سمانان و ل عه‌ردى ويێ د ناڤبه‌رێ دا ملكێ خودێ‌یه‌ وئه‌وه‌ وى ب ڕێڤه‌ دبه‌ت، چو تشت ل به‌ر وى به‌رزه‌ نابت. وئه‌و تشتێ هوين د نه‌فسا خۆ دا ئاشكه‌را بكه‌ن يان ڤه‌شێرن خودێ پێ دزانت، ودێ حسێبێ سه‌را وى د گه‌ل هه‌وه‌ كه‌ت، ڤێجا يێ وى بڤێت دێ لێ بۆرت، ويێ وى بڤێت دێ عه‌زاب ده‌ت. وخودێ ل سه‌ر هه‌ر تشته‌كى يێ خودان شيانه‌، وپشتى هنگى خودێ قه‌درێ موسلمانان گرت وئه‌و ژ گۆتن وهزرا دلى عه‌فى كرن.
پێغه‌مبه‌رى باوه‌رى ب وێ ئينايه‌ يا بۆ وى ب وه‌حى ژ نك خودايێ وى هاتى، وخودان باوه‌ران ژى باوه‌رى ئينايه‌ وكار ب قورئانا مه‌زن كرییه‌، هه‌مییان باوه‌رى ب خودێ ئينايه‌ كو خودايه‌كێ خودان سالۆخه‌تێن مه‌زن وتمامه‌، وكو خودێ فريشته‌يێن ب قه‌در هه‌نه‌، وكو وى كتێب يێن ئيناينه‌ خوارێ، و پێغه‌مبه‌ر بۆ خه‌لكى هنارتينه‌، ئه‌م باوه‌رییێ ب هنده‌ك ژ وان نائينين وكوفرێ ب هنده‌كان بكه‌ين، به‌لكى ئه‌م باوه‌رییێ ب وان هه‌مییان دئينين. وپێغه‌مبه‌رى وخودان باوه‌ران گۆت: خودايێ مه‌، مه‌ گوهـ ل وێ بوو يا ته‌ ب وه‌حى هنارتى، ومه‌ گوهدارییا وێ هه‌مییێ كر، مه‌ هيڤییه‌ ل مه‌ ببۆرى، چونكى تويى يێ ته‌ ئه‌م ب قه‌نجییێن خۆ ب خودان كرين، وزڤڕينا مه‌ بۆ نك ته‌ ب تنێ‌یه‌.
دينێ خودێ يێ ب ساناهییه‌، وخودێ وى تشتى ژ به‌نییێن خۆ ناخوازت يێ ئه‌و نه‌شێن بكه‌ن، ڤێجا هه‌چییێ باشییه‌كێ بكه‌ت باشى دێ ئێته‌ ڕێكا وى، وهه‌چییێ خرابییێ بكه‌ت خرابى دێ ئێته‌ ڕێكا وى. خودايێ مه‌ ئه‌گه‌ر تشته‌كێ ته‌ ل سه‌ر مه‌ فه‌ركرى مه‌ ژ بيركر تو ل مه‌ نه‌گره‌، يان ئه‌گه‌ر ئه‌م خه‌له‌ت بووين ومه‌ تشته‌ك كر يـێ ته‌ ئه‌م ژێ داينه‌ پـاش، خودايێ مه‌ وتو باره‌كێ ب زه‌حمه‌ت يێ ئه‌م نه‌شێينێ ژ وى يێ ته‌ ل گونه‌هكارێن به‌رى مه‌ كرى تو ل مه‌ نه‌كه‌، خودايێ مه‌ وتو باره‌كێ گران ژ داخوازى وگرفتارییان يێ ئه‌م نه‌شێينێ ل مه‌ نه‌كه‌، وتو گونه‌هێن مه‌ ژێ ببه‌، وعه‌يبێن مه‌ ڤه‌شێره‌، وقه‌نجییێ د گه‌ل مه‌ بكه‌، تو خودان وسه‌ركارێ مه‌يى، ڤێجا تو مه‌ ب سه‌ر وان بێخه‌ يێن باوه‌رى ب دينێ ته‌ نه‌ئيناى وكافرى ب يه‌كينییا ته‌ كرى.
( الم ) ئه‌ڤ حه‌رفه‌ ويێن وه‌كى وان ژ حه‌رفێن كه‌ركرى ل سه‌رێن سووره‌تان، خودێ دزانت كانێ وى چ مراد پـێ هه‌يه‌، وئيشاره‌ته‌ك بۆ ئعجازا قورئانێ تێدا هه‌يه‌؛ چونكى قه‌بخوازییا بوتپه‌رێسان یا پـێ هاتییه‌كرن، وئه‌و نه‌شيان به‌رسڤێ بده‌ن، وئه‌و قورئان يا پێكهاتییه‌ ژ وان حه‌رفێن زمانێ عه‌ره‌بان ژێ پێك دئێت. ڤێجا نـه‌شيانا عه‌ره‌بان كو قورئانه‌كا وه‌كى وێ بينن -هه‌ر چه‌نده‌ ب ده‌ڤ وئه‌زمانترين وڕه‌هوانترين مرۆڤ ئه‌ون- نيشانا هندێ يه‌ كو قورئان ژ لايێ خودێ ڤه‌ هاتییه‌، وئه‌و نه‌ ژ نك موحه‌ممه‌دى يه‌ سلاڤ لێ بن..
ئه‌وه‌ خودێ، ژ وى پێڤه‌تر چو خودايێن ب حه‌ق نينن په‌رستن بۆ بێته‌كرن، ژينه‌كا پێكهاتى وه‌كى هێژاى وى بۆ وى هه‌يه‌، ب كرنا هه‌ر تشته‌كى يێ ڕابوويییه‌.
وى قورئانا چو گومان تێدا نه‌هه‌ى ب حه‌قى بۆ ته‌ ئينايه‌ خوارێ، كيتاب وپێغه‌مبه‌رێن به‌رى خۆ ڕاستگۆ ده‌رتێخت، وبه‌رى ئينانه‌خوارا قورئانێ وى ته‌ورات وئنجيل ژى ئينابوونه‌ خوارێ
دا به‌رێ ته‌قواداران پێ بده‌ته‌ باوه‌رییێ وتشتێ مفايێ دين ودنيايا وان تێدا، ووى ئه‌و تشت ئيناخوارێ يێ حه‌قییێ ژ نه‌حه‌قییێ جودا دكه‌ت. هندى ئه‌ون يێن باوه‌رى ب وان ئايه‌تێن خودێ يێن هاتينه ‌خوارێ نه‌ئيناى، عه‌زابه‌كا مه‌زن بۆ وان هه‌يه‌. وخودێ يێ زاله‌ كه‌س نه‌شێتێ، تۆلێ ژ وى دستينت يێ باوه‌رییێ ب نيشانێن وى نه‌ئينت.
هندى خودێ‌یه‌ زانينا وى دۆر ل هه‌مى چێكرییان گرتییه‌، چو تشت نه‌ ل عه‌ردى ونه‌ ل عه‌سمانى ل به‌ر وى به‌رزه‌ نابت، يێ هوير بت يان يێ گر بت.
ئه‌و ب تنێ‌یه‌ يێ هه‌وه‌ د مالبچويكان دا دئافرينت، وه‌كى وى دڤێت، نێر يان مێ، جوان يان كرێت، كه‌يفخۆش يان خه‌مگين، ژ وى پێڤه‌تر چو خودايێن ب حه‌ق نينن په‌رستن بۆ بێته‌كرن، ئه‌وه‌ زالێ كه‌س نه‌شێتێ، يێ كاربنه‌جهه د هه‌مى كار وكريارێن خۆ دا.
ئه‌و ب تنێ‌یه‌ يێ قورئان بۆ ته‌ ئينايه ‌خوارێ: هنده‌ك ئايه‌ت ژێ د بنه‌جهـ وڕامان ئاشكه‌رانه‌، ئه‌ون بناخه‌يێ كيتابێ يێ كو ل ده‌مێ تێك ئالزییێ دڤێت لێ زڤڕين بۆ بێته‌كرن، وهنده‌ك ئايه‌تێن دى ژێ نه‌ دئاشكه‌رانه‌ پتر ژ ڕامانه‌كێ ژێ دچت، وڕامانا وان ئاشكه‌را نابت حه‌تا نه‌ئێنه‌ دانان ب ڕه‌خ وان ڤه‌ يێن ئاشكه‌را، ڤێجا خودانێن مه‌ژییێن نساخ وسه‌رداچووى، ژ به‌ر دلێ وان يێ خراب دويچوونا ڤان ئايه‌تێن نه‌ئاشكه‌را دكه‌ن، دا ل به‌ر خه‌لكى به‌رزه‌كه‌ن، ووان دسه‌ردا ببه‌ن، ودا وه‌سا وه‌ربادانێ بێخنێ كو ل دويڤ بۆچوونێن وان يێن نه‌حه‌ق بچن. و ژ خودێ پێڤه‌تر كه‌س ڕامانا ڤان ئايه‌تان نزانت. ويێن موكم د زانينێ دا دبێژن: مه‌ باوه‌رى ب ڤێ قورئانێ هه‌يه‌، ئه‌و هه‌مى ژ نك خودايێ مه‌ و ل سه‌ر ئه‌زمانێ پێغه‌مبه‌رێ وى -سلاڤ لێ بن- بۆ مه‌ هاتییه‌، وئه‌و تشتێ نه‌ئاشكه‌را ژێ دداننه‌ د گه‌ل يێ ئاشكه‌را، وهه‌ما ئه‌و ب دورستى د ڕامانان دگه‌هن وبيرا خۆ لێ دئيننه‌ڤه‌ يێن خودان عه‌قلێن دورست.
وئه‌و دبێژن: خودايێ مه‌ يێ ته‌ منه‌ت ل مه‌ كرى وبه‌رێ مه‌ دايه‌ دينێ خۆ تو دلێن مه‌ دسه‌ردا نه‌به‌، و ژ قه‌نجییا خۆ تو دلۆڤانییه‌كا بـه‌رفره‌هـ بده‌مه‌، هندى تويى تو پڕ قه‌نجییێ دده‌ى: دان وقه‌نجییا ته‌ گه‌له‌كه‌، هه‌چییێ ته‌ بڤێت بێ هژمار تو دده‌يێ.
خودايێ مه‌ ئه‌م شاهده‌يییێ دده‌ين ومه‌ باوه‌رى هه‌يه‌ كو تو مرۆڤـان بۆ ڕۆژه‌كا گۆمان تێدانه‌ كو ڕۆژا قيامه‌تێ‌یه‌ دێ كۆم كه‌ى، هندى تويى تو ل سۆزا خۆ لێڤه‌نابى يا ته‌ دايه‌ به‌نییێن خۆ.
هندى ئه‌ون يێن كافرى ب حه‌قییێ كرى وباوه‌رى پێ نه‌ئيناى، نه‌ مالێ وان ونه‌ عه‌يالێ وان ب تشته‌كى مفايێ وان ژ عه‌زابا خودێ ناده‌ن ئه‌گه‌ر ئه‌و د دنيايێ دا ب سه‌ر وان دا هات، يان ل ئاخره‌تێ گه‌هشته‌ وان، وئه‌وێن هه‌نه‌ ل ڕۆژا قيامه‌تێ دبنه‌ ئه‌و تشتێ ئاگر پێ هل دبت.
مه‌ته‌لا ڤان كافرێن باوه‌رییێ ب وێ نه‌ئينن يا بۆ وان هاتییه‌ خوارێ وه‌كى مه‌ته‌لا فرعه‌ونییان ووان كافـرێـن به‌رى وانه‌، وان دره‌و ب ئايه‌تێن خودێ يێن ئاشكه‌را كر، ڤێجا وى ژ به‌ر گونه‌هێن وان خودێ له‌ز د جزادانا وان دا كر. وخودێ يێ عه‌زاب دژواره‌ د گه‌ل وى يێ پێ كافر ببت وپێغه‌مبه‌رێ وى دره‌وين ده‌ربێخت.
ئه‌ى موحه‌ممه‌د تو بێژه‌ وان جوهییان وئه‌وێن سه‌ركه‌فتنا ته‌ ل (به‌درێ) ب چو ڤه‌ نه‌گرتى: هوين د دنيايێ دا دێ ئێنه ‌شكاندن و ل سه‌ر كوفرێ دێ مرن، وبۆ ئاگرێ جه‌هنه‌مێ دێ ئێنه‌ كۆمكرن؛ دا ئه‌و بۆ هه‌وه‌ ببته‌ جهـ، وپيسه‌ جهه‌ ئه‌و.
ئه‌ى جوهییێن خۆمه‌زنكه‌ر وڕكۆ ب ڕاستى نيشانه‌كا مه‌زن بۆ هه‌وه‌ د دو كۆمان دا يێن كو ل به‌درێ گه‌هشتينه‌ يه‌ك هه‌بوو: كۆمه‌كێ، كو موحه‌ممه‌د وهه‌ڤالێن وى بوون، شه‌ڕ د ڕێكا خودێ دا دكر، و كۆمه‌كا دى يا كافر ب خودێ، شه‌ڕ د ڕێكا نه‌حه‌قییێ دا دكر، ب ديتنا چاڤان وان ئه‌و دوجاركى هندى وان دديتـن، وخودێ ئه‌و چه‌نده‌ كره‌ ئه‌گه‌را سه‌ركه‌فتنا موسلمانان ل سه‌ر وان. وهه‌چى به‌نییێ خودێ ئه‌و بڤێت ئه‌و ب سه‌ركه‌فتنا خۆ پشته‌ڤانییا وى دكه‌ت. هندى ئه‌و چه‌نده‌يه‌ يا كو چێبووى عيبره‌ته‌كا مه‌زنه‌ بۆ خودان ديتنان هه‌يه‌ ئه‌وێن حوكمێ خودێ دزانن.
ڤيانا دلچوونان ژ ژن وكوڕان، ومالێ گه‌له‌ك ژ زێڕ وزيڤان، و ژ ده‌وارێن جوان، وحێشتر وچێل وته‌رش وكه‌والان، وعه‌ردێ بۆ چاندنێ هاتییه‌ ده‌سنيشاكرن، ل به‌ر مرۆڤان يا هاتییه‌ خه‌ملاندن، وئه‌وا هه‌ خۆشییا ژينا دنيايـییه‌ يا نه‌مينت. و ل نك خودێ خێر وجهێ باشێ زڤڕينێ -كو به‌حه‌شته-‌ هه‌يه‌.
تو -ئه‌ى موحه‌ممه‌د- بێژه‌: ئه‌رێ ئه‌ز بۆ هه‌وه‌ وێ يا چێتر ژ ڤێ ئه‌وا ل به‌ر مرۆڤان هاتییه‌ شرينكرن بێژم، بۆ وى يێ ته‌قوا خودێ بكه‌ت و ژ جزادانا وى بترست كو به‌حشتێن ڕويبار د بن خانى وداروبارێن وان دا دچن هه‌نه‌، هه‌ر دێ تێدا مينن، وژنێن پاقژ ژ هه‌مى پيساتییان بۆ وان تێدا هه‌نه‌، ويا ژ ڤێ مه‌زنتر بۆ وان تێدا هه‌ى: كو ڕازيبوونا خودێ‌یه‌. وخودێ ب هه‌مى به‌نییێن خۆ يێ ئاگه‌هداره‌، ب حالێ وان يێ زانايه‌، وئه‌و دێ جزايێ وان سه‌را وێ چه‌ندێ ده‌ت.
ئه‌وێن دبێژن: خودايێ مه‌، هندى ئه‌مين مه‌ باوه‌رى ئينايه‌، ڤێجا تو گونه‌هێن مه‌ بۆ مه‌ ژێ ببه‌، ومه‌ ژ عه‌زابا ئاگرى بپارێزه‌.
ئه‌و ئه‌ون يێن ژ سالۆخه‌تێ وانه‌ ئه‌و ل سه‌ر كرنا عيباده‌تى وخۆ دويركرنا ژ گونه‌هان و ل سه‌ر وان نه‌خۆشییێن ب قه‌ده‌را خودێ دگه‌هنێ دبێهن فره‌هن ، وئه‌و د گۆن وكريارێن خۆ دا د ڕاستگۆنه‌، و ب تمامى عيباده‌تى دكه‌ن، وئاشكه‌را وڤه‌شارتى خێران دده‌ن، و ل دويماهییا شه‌ڤان داخوازا ژێبرنا گونه‌هان بۆ خۆ دكه‌ن؛ چونكى ل وى ده‌مى پتر يا به‌رهزره‌ كو دوعا بێنه‌ وه‌رگرتن.
خودێ شاهده‌يى دايه‌ كو ئه‌و ب تنێ خودايه‌، ووى شاهده‌يییا فريشته‌ وزانايان ژى دا د گه‌ل شاهده‌ییا خۆ، ل سه‌ر مه‌زنترين تشتێ شاهده‌يى بۆ دئێته‌دان: كو ته‌وحيد وپێ ڕابوونا وییه‌ ب دادییێ، ژ وى پێڤه‌تر چو خودا نينن، يێ زاله‌ چو تشته‌كێ وى بڤێت ل به‌ر وى ئاسێ نابت، د گۆتن وكريارێن خۆ دا يێ كاربنه‌جهه‌.
هندى دينه‌ يێ خودێ بۆ به‌نییێن خۆ پێ ڕازى بووى وپێغه‌مبه‌رێن خۆ پێ هنارتين، و ژبلى وى ب چو دينێن دى ڕازى نابت ئيسلامه‌، وئيسلام ئه‌وه‌ مرۆڤ عيباده‌تى بۆ خودێ ب تنێ بكه‌ت وخۆ ته‌سليمى وى بكه‌ت، ودويچوونا پێغه‌مبه‌ران بكه‌ت. وئه‌وێن كيتاب بۆ هاتى ژ جوهى وفه‌لان ب خيلاف نه‌چوون، ونه‌بوونه‌ پارت وده‌سته‌كێن لێككه‌فتى حه‌تا ب هنارتنا پێغه‌مبه‌ران وئينانه ‌خوارا كيتابان هێجه‌ت بۆ وان نه‌ماى؛ ژ به‌ر چاڤ پێ نه‌ڕابوون وداخوازكرنا وان بۆ دنيايێ. وهه‌چییێ باوه‌رییێ ب وان ئايه‌تێن خودێ نه‌ئينت يێن هاتينه‌خوارێ وخوداينییا وى ئاشكه‌را دكه‌ن.. هندى خودێ‌یه‌ حسێبا وى يا ب له‌زه‌، وئه‌و سه‌را كارێ وان دكر دێ جزايێ وان ده‌ت.
ڤێجا ئه‌گه‌ر خودانێن كيتابێ هـه‌ڤـڕكى د گه‌ل ته‌ -ئه‌ى موحه‌ممه‌د- د ته‌وحيدێ دا كر پشتى ته‌ چو هێجه‌ت بۆ وان نه‌هێلاين، تو بێژه‌ وان: من به‌رێ خۆ يێ دايه‌ خودێ ب تنێ وئه‌ز كه‌سێ بۆ وى ناكه‌مه‌ هه‌ڤپشك، هه‌ر وه‌سـا هه‌چییێ دويكه‌فتنا من كرى ژ خودان باوه‌ران، وان ژى به‌رێ خۆ دايه‌ خودێ ب تنێ، وتو بێژه‌ وان وبێژه‌ بوتپه‌رێسێن عه‌ره‌بان وكافرێن دى: ئه‌گه‌ر هوين موسلمان ببن هوين دێ ل سه‌ر حه‌قییێ وڕێكا ڕاست بن، وئه‌گه‌ر هوين پشت بده‌ن حسێبا هه‌وه‌ دێ ل سه‌ر خودێ بت، وهه‌ما يا ل سه‌ر من گه‌هاندنه‌، ومن حه‌قى گه‌هانده‌ هه‌وه‌ وچو هێجه‌ت بۆ هه‌وه‌ نه‌هێلان. وخودێ ب به‌نییان يێ بينه‌ره‌، تشته‌ك ژ كارێ وان ل به‌ر وى به‌رزه‌ نابت.
هندى ئه‌ون يێن كافرییێ ب ئايه‌تێن ئاشكه‌را دكه‌ن و ب وێ يا پێغه‌مبه‌ر پێ هاتين، وپێغه‌مبه‌رێن خودێ ژ زۆردارى وبێ حه‌ق دكوژن، ووان دكوژن يێن فه‌رمانێ ب دادییێ ودويكه‌فتنا پێغه‌مبه‌ران دكه‌ن، تو مزگينییێ ب عه‌زابه‌كا ب ئێش بده‌ وان.
ئه‌و ئه‌ون يێن كريارێن وان د دنيايێ وئاخره‌تێ دا پويچ بووين، ڤێجا كرياره‌ك ژ وان نائێته‌ قه‌بويلكرن، وچو پشته‌ڤانه‌ك بۆ وان نابت وان ژ عه‌زابا خودێ بپارێزت.
ئه‌رێ ما ته‌ -ئه‌ى موحه‌ممه‌د- ژ حالێ ڤان جوهییان عه‌جێبتر ديتییه‌ ئه‌وێن خودێ باره‌ك ژ كيتابێ دايێ ڤێجا وان زانى كو ئه‌وا بۆ ته‌ هاتى حه‌قییه‌، ئه‌و بۆ وێ يا د كيتابا خودێ دا -كو قورئانه- هاتى دئێنه‌ گازيكرن دا حوكمى د ناڤبه‌را وان دا بكه‌ت، ڤێجا ئه‌گه‌ر ئه‌و ل دويڤ دلێ وان نه‌بت بارا پتر ژ وان حوكمێ خودێ قه‌بويل ناكه‌ن؛ چونكى ژ عه‌ده‌تێ وانه‌ ئه‌و پشتا خۆ دده‌نه‌ حه‌قییێ.
ئه‌و پشتدانا وان بۆ حه‌قییێ ژ ئه‌گه‌را وێ باوه‌رییا خرابه‌ ئه‌وا ل نك كيتابییان هه‌ى؛ كو هنده‌ك ڕۆژێن كێم تێ نه‌بن ئه‌و نائێنه‌ عه‌زابدان، وئه‌ڤ باوه‌رییه‌ يه‌ ئه‌و ل سه‌ر خودێ بسته‌كرين كو سڤكییێ ب دينێ وى بكه‌ن، و ل سه‌ر دينێ خۆ يێ پويچ يێ وان خۆ پێ خاپاندى به‌رده‌وام بمينن.
ڤێجا حالێ وان دێ يێ چاوا بت ئه‌گه‌ر خودێ ل ڕۆژه‌كا گۆمان تێدانه‌ -كو ڕۆژا قيامه‌تێ‌یه- ئه‌و كۆمكرن دا حسێبێ د گه‌ل وان بكه‌ت، وهه‌ر يه‌كى جزايێ خۆ ل دويڤ كريارا خۆ وه‌رگرت، وزۆردارى ل وان نائێته‌كرن.
تو -ئه‌ى موحه‌ممه‌د-دوعايێ ژ خودايێ خۆ بكه‌ وبێژه‌: ئه‌ى خودانێ ملكى هه‌مییێ، تويى يێ ته‌ بڤێت ژ به‌نییێن خۆ تو ملكى ومالـى ومه‌زنییێ د عه‌ردى دا دده‌يێ، وتو ملكى ژ وى دستينى يێ ته‌ بڤێت، ويێ ته‌ بڤێت تو ل دنيايێ وئاخره‌تێ سه‌رفه‌راز دكه‌ى، ويێ ته‌ بڤێت تو ڕه‌زيل دكه‌ى، خێر د ده‌ستێ ته‌ دايه‌، هندى تويى تو ب تنێ ل سه‌ر هه‌ر تشته‌كى يێ خودان شيانى. وئه‌ڤ ئايه‌ته‌ هندێ دگه‌هينت كو خودێ ده‌ست هه‌يه‌ ب ڕه‌نگه‌كێ بابه‌تى وى بت.
و ژ نيشانێن شيانا ته‌يه‌ تو شه‌ڤێ تێكه‌لى ڕۆژێ دكه‌ى، وڕۆژێ تێكه‌لـى شه‌ڤێ دكه‌ى، ڤێجا ئه‌ڤه‌ درێژ دبت ويا دى كورت دبت، وتو يێ زێندى ژ يێ مرى دئينيه‌ده‌ر، وه‌كى ده‌رێخستنا شينكاتى ژ دندكێ، وخودان باوه‌رى ژ كافرى، وتو يێ مرى ژ يێ زێندى دئينيه‌ده‌ر، وه‌كى ده‌رێخستنا هێكێ ژ مريشكێ، وهه‌چییێ ته‌ بڤێت ژ به‌نییێن خۆ بێ هژمار تو ڕزقى دده‌يێ.
خودێ خودان باوه‌ران پاشڤه‌لێدده‌ت كو ب ڤيان وپشته‌ڤانییێ كافران بۆ خۆ بكه‌نه‌ سه‌ركار، وخودان باوه‌ران بهێلن، وهه‌چییێ وان بۆ خۆ بكه‌ته‌ سه‌ركار ئه‌و ژ خودێ يێ به‌رییه‌، وخودێ ژى ژ وى يێ به‌رییه‌، ئه‌و تێ نه‌بت كو هوين د لاواز بن وبترسن هنگى خودێ ده‌ستويرى دايه‌ كو هه‌ڤالينییا وان بكه‌ن دا خۆ ژێ بكڕن، حه‌تا هوين ب هێز دكه‌ڤن، وخودێ هه‌وه‌ ژ خۆ دترسينت، ڤێجا ته‌قوایا وى بكه‌ن وژێ بترسن. وزڤڕينا هه‌مى چێكرییان بۆ حسێبێ وجزادانێ بۆ نك خودێ ب تنێ‌یه‌.
ئه‌ى موحه‌ممه‌د تو بێژه‌ خودان باوه‌ران: ئه‌گه‌ر هوين وێ يا د سنگێ هه‌وه‌ دا ژ ڤيان ودۆستينى وپشته‌ڤانییا كافران ڤه‌شێرن يان هوين ئاشكه‌را بكه‌ن تشته‌ك ژ وێ ل خودێ نائێته‌ ڤه‌شارتن، چونكى زانينا وى دۆرا ل هه‌ر تشته‌كێ ل عه‌سمانان وهه‌ر تشته‌كێ  ل عه‌ردى گرتى، وشيانا ل سه‌ر هه‌ر تشته‌كى وى هه‌يه‌.
ڕۆژا قيامه‌تێ ده‌مێ هه‌ر نه‌فسه‌ك هه‌چى خێره‌كا كربت ل به‌را خۆ ئاماده‌ دبينت دا جزايێ وێ پێ بێته‌دان، وهه‌چى خرابییه‌كا كربت ژى ل به‌را خۆ دبينت، ڤێجا حه‌ز دكه‌ت ئه‌گه‌ر د ناڤبه‌را وێ وڤى كارى دا ده‌مه‌كێ دوير هه‌با. ڤێجا هوين بۆ ڤێ ڕۆژێ خۆ ئاماده‌ بكه‌ن، و ژ گرتنا خودايێ ب هێز بترسن. و د گه‌ل كو عه‌زابا خودێ يا دژواره‌ ژى به‌لێ ئه‌و ب به‌نییێن خۆ يێ مهره‌بانه‌.
تو بێژه‌: ئه‌گه‌ر ڕاسته‌ هه‌وه‌ خودێ دڤێت هوين دويكه‌فتنا من بكه‌ن، خودێ ژى دێ هوين ڤێن، وگونه‌هێن هه‌وه‌ دێ ژێ به‌ت، چونكى خودێ گونه‌هـ ژێبرێ گونه‌هێن به‌نییێن خۆيه‌، ب وان يێ دلۆڤانكاره‌. وئه‌ڤ ئايه‌ته‌ حوكمى ب هندێ دكه‌ت كو هه‌ر كه‌سێ بێژت: من خودێ دڤێت ودويكه‌فتنا پێغه‌مبه‌رێ وى ب دورستى نه‌كه‌ت، ئه‌و د ڤێ گۆتنا خۆ دا يێ دره‌وينه‌، وئه‌و ڕاست نابێژت حه‌تا ب دورستى دويكه‌فتنا پێغه‌مبه‌رى نه‌كه‌ت.
بێژه‌: هوين گوهدارییا خودێ وپێغه‌مبه‌رى بكه‌ن، ڤێجا ئه‌گه‌ر وان پشتا خۆ دا ته‌، وهه‌ر مانه‌ ل سه‌ر كوفرا خۆ، ئه‌و د هێژاى ڤيانا خودێ نابن، چونكى هندى خودێ‌یه‌ حه‌ز ژ كافران ناكه‌ت.
هندى خودێ‌یه‌ ئاده‌م ونوح وبنه‌مالا ئيبراهيمى وبنه‌مالا عيمرانى هلبژارت بوون، وئه‌و كربوونه‌ چێترينێ خه‌لكێ زه‌مانێ وان.
ئه‌و زنجيره‌كا پاقژا به‌رده‌وامن ل سه‌ر ئيخلاصا بۆ خودێ وته‌وحيدا وى، وخودێ گوهـ ل گۆتنێن به‌نیێن خۆ دبت، و ب كريارێن وان يێ زانايه‌.
ئه‌ى موحه‌ممه‌د؛ تو به‌حسێ ژنكا عيمرانى بكه‌ ده‌مێ پشتى ب حه‌مله‌ كه‌فتى گۆتى: ئه‌ى خودا، ئه‌و تشتێ د زكێ من دا من بۆ ته‌ ب تنێ يێ نه‌زركرى، دا خزمه‌تا (به‌يتولمه‌قدسێ) بكه‌ت، ڤێجا تو وى ژ من قه‌بويل بكه‌، هندى تويى ته‌ ب تنێ گوهـ ل دوعايا من هه‌يه‌، وتو ب ئنيه‌تا من يێ زانايى.
ڤێجا ده‌مێ ژڤانێ وێ هاتى ووێ بچويكێ خۆ داناى، وێ گۆت: خودايێ من بچويكێ من ده‌ركه‌ت كچ وئه‌و ب كێر خزمه‌تا (به‌يتولمه‌قدسێ) نائێت -وخودێ زاناتره‌ ب تشتێ وێ داناى، وئه‌و دزانت كو دێ وێ ل پاشه‌ڕۆژێ سه‌نگا خۆ هه‌بت- ووێ گۆت: ويێ نێر ئه‌وێ من بۆ خزمه‌تێ دڤيا وه‌كى يا مێ نينه‌ د ڤێ چه‌ندێ دا؛ چونكى يێ نێر بۆ خزمه‌تێ يێ ب هێزتره‌ وپتر دشێت پێ ڕاببت، ومن ناڤێ وێ كره‌ مه‌ريه‌م، ومن ئه‌و ودوونده‌ها وێ ب ته‌ پاراستییه‌ ژ شه‌يتانێ دويركرى ژ ڕه‌حما ته‌.
ئينا خودێ د به‌رسڤا دوعايا وێ هات ونه‌زرا وێ جوان ژێ قه‌بويلكر، وئه‌وى په‌روه‌رده‌كرنا كچا وێ مه‌ريه‌مێ ب خۆڤه‌ گرت وئه‌و شينكر شينكره‌كا باش، وزه‌كه‌ريا كره‌ كه‌فيلێ وێ، وئه‌وى ئه‌و بره‌ نك خۆ ل وى جهێ ئه‌وى عيباده‌ت لێ دكر، وهه‌ر جاره‌كا ئه‌و ب سه‌ر وێ ڤه‌ هاتبا ژۆر ڕزقه‌كێ خۆش ل نك وێ دديت، ئينا دگۆتێ: ئه‌ى مه‌ريه‌م ئه‌ڤ ڕزقێ باش بۆ ته‌ ژ كيڤه‌ هاتییه‌؟ وێ دگۆت: ئه‌و ڕزق ژ نك خودێ‌یه‌، هندى خودێ‌یه‌ هه‌چییێ بڤێت ژ به‌نییێن خۆ ڕزقه‌كێ بێ حسێب دده‌تێ.
ده‌مێ زه‌كه‌رياى ديتى خودێ ژ ڕزقێ خۆ چه‌ند قه‌نجى ل مه‌ريه‌مێ كرينه‌ قه‌ستا خودايێ خۆ كر وگۆت: ئه‌ى خودايێ من تو ژ نك خۆ كوڕه‌كێ چاك وپيرۆز بده‌ من، هندى تويى ته‌ گوهـ ل وى دبت يێ دوعايێ ژ ته‌ دكه‌ت.
وده‌مێ ئه‌و به‌رانبه‌ر خودێ ل جهێ نڤێژێ يێ ڕاوه‌ستاى دوعايان دكه‌ت فريشته‌يان گازيكره‌ وى: هندى خودێ‌یه‌ مزگينییه‌كا ته‌ كه‌يف پێ بێت دده‌ته‌ ته‌، كو ته‌ كوڕه‌ك ب ناڤێ يه‌حيا دێ هه‌بت، ئه‌و دێ باوه‌رییێ ب وێ په‌يڤا ژ خودێ -كو عيسايێ كوڕێ مه‌ريه‌مێ‌یه- ئينت، ويه‌حيا د ناڤ ملله‌تێ خۆ دا دێ بته‌ سه‌روه‌ره‌ك، جهه‌كێ بالا وبلند دێ وى هه‌بت، وئه‌و يێ پاراستییه‌ ژ گونه‌هـ ودلچوونێن خراب، وئه‌و دێ پێغه‌مبه‌ره‌كێ ژ چاكان بت ژ وان يێن گه‌هشتينه‌ كولۆڤانكا چاكییێ.
زه‌كه‌رياى ژ كه‌يف ومه‌نده‌هۆشییان دا گۆت: خودايێ من چاوا دێ من كوڕه‌ك هه‌بت وپيراتى يا گه‌هشتییه‌ من وژنكا من بچويك نابن؟ وى گۆت: وه‌سايه‌ تشتێ خودێ بڤێت دكه‌ت بلا يێ عه‌جێب ونه‌عه‌ده‌تى بت.
زه‌كه‌رياى گۆت: خودايێ من نيشانه‌كێ بۆ من بدانه‌ كو ئه‌ز پێ بزانم من كوڕه‌ك دێ هه‌بت؛ دا من كه‌يف پێ بێت ومزگينى بگه‌هته‌ من، وى گۆت: نيشانا ته‌ خواستى ئه‌وه‌ سێ ڕۆژان تو نه‌ شێى خه‌لكى باخێڤى ب تنێ ب ئيشاره‌تان نه‌بت، هه‌ر چه‌نده‌ تو يێ ساخله‌مى ژى، و ل ڤى ده‌مى تو خودايێ خۆ گه‌له‌ك ل بيرا خۆ بينه‌، وتو ل ئێڤار وسپێده‌يان نڤێژان بۆ وى بكه‌.
وتو -ئه‌ى موحه‌ممه‌د- ل بيرا خۆ بينه‌ ده‌مێ فريشته‌يان گۆتى: ئه‌ى مه‌ريه‌م هندى خودێ‌یه‌ تو بۆ گوهدارییا خۆ يا هلبژارتى و ژ ڕه‌وشتێن كێم يا پاقژكرى، و د ناڤبه‌را ژنكێن سه‌ر ده‌مێ ته‌ هه‌مییان دا تو يا هلبژارتى.
ئه‌ى مه‌ريه‌م به‌رده‌وام گوهدارییا خودايێ خۆ بكه‌، و ب ترس وخۆشكاندن ڤه‌ ڕابه‌، ووه‌ك سوپاسى بۆ خودێ ژ به‌ر قه‌نجییێن وى د گه‌ل ته‌ كرين تو د گه‌ل نڤێژكه‌ران خۆ بۆ وى بچه‌مينه‌.
ئه‌ڤا مه‌ بۆ ته‌ -ئه‌ى موحه‌ممه‌د- ڤه‌گێـڕاى ژ ده‌نگ وباسێن نه‌به‌رچاڤن يێن خودێ ب وه‌حى بۆ ته‌ هنارتين، چونكى تو ل نك وان نه‌بووى ده‌مێ ئه‌و د كه‌فاله‌تا مه‌ريه‌مێ دا ژێك جودا بووين كانێ كى ژ وان هێژاتره‌ پێ ڕاببت، وئه‌و ب هه‌ڤڕكى چووين، ووان ب هاڤێتنا قه‌له‌مێن خۆ پشك هاڤێتى، ڤێجا پشك بۆ زه‌كه‌رياى -سلاڤ لێ بن- ده‌ركه‌فتى، وئه‌و ب كه‌فاله‌تا وێ ڕابووى.
وتو -ئه‌ى پێغه‌مبه‌رێ خودێ- ل وێرێ نه‌بووى ده‌مێ فريشته‌يان گۆتى: ئه‌ى مه‌ريه‌م هندى خودێ‌یه‌  مزگينییێ ب بوونا كوڕه‌كى دده‌ته‌ ته‌ هه‌بوونا وى ب په‌يڤه‌كا ژ نك خودێ‌یه‌، ئانه‌كۆ دێ بێژتێ: (ببه‌)، وئه‌و دێ بت، ناڤێ وى مه‌سيح عيسايێ كوڕێ مه‌ريه‌مێ‌یه‌، ل دنيايێ وئاخره‌تێ يێ پێشكێشه‌، و ژ وانه‌ يێن ل ڕۆژا قيامه‌تێ نێزيكى خودێ.
وئه‌و پشتى دبت د پێچكێ دا دێ د گه‌ل مرۆڤان ئاخڤت، وهــه‌ر وه‌سـا ده‌مێ ئه‌و يێ پير ئه‌و ب وه‌حییا خودێ د گه‌ل وان دئاخڤت. وئه‌ڤه‌ ئاخفتنا پێغه‌مبه‌راتییێ وڕێنيشادانێ‌یه‌، وئه‌و د گۆتن وكريارا خۆ دا ژ چاك وقه‌نجيكاران دئێته‌ هژمارتن.
مه‌ريه‌م ژ ڤى كارى مه‌نده‌هۆش ما وگۆت: چاوا دێ من كوڕه‌ك هه‌بت ونه‌ ئه‌زا شويكريمه‌ ونه‌ ئه‌ز ژ خرابامه‌؟ فريشته‌ى گۆتێ: ئه‌ڤ كاره‌ يێ بۆ ته‌ چێ دبت تشته‌كێ ب زه‌حمه‌ت نينه‌ ل به‌ر خودايێ خودان شيان، يێ كو تشتێ وى بڤێت ئه‌و ژ چوننه‌يێ دده‌ت، ڤێجا ئه‌گه‌ر وى تشته‌ك ڤيا هه‌ما دێ بێژتێ: (ببه‌) ئه‌و دێ بت.
وئه‌و دێ وى فێرى نڤيسين وكاربـنـه‌جهییا د گۆتن وكرياران دا كه‌ت، وفێرى وێ ته‌وراتا خودێ بۆ مووساى -سلاڤ لێ بن- هنارتى، ووێ ئنجيلا بۆ وى هاتییه‌ خوارێ كه‌ت.
ودێ وى بۆ ئسرائيلییان كه‌ته‌ پێغه‌مبه‌ر، وئه‌و دێ بێژته‌ وان: ئه‌ز ب نيشانه‌كا ژ لايێ خودايێ هه‌وه‌ ڤه‌ بۆ هه‌وه‌ هاتيمه‌ كو ئه‌ز پێغه‌مبه‌رم، ئه‌و ژى ئه‌ڤه‌يه‌ ئه‌ز ژ ته‌قنێ وه‌كى په‌يكه‌رێ ته‌يرى بۆ هه‌وه‌ چێ دكه‌م، و پف دكه‌مێ ڤێجا ب ئانه‌هییا خودێ ئه‌و دبته‌ ته‌يره‌كێ دورست، وئه‌وێ د زكماك دا يێ كۆره‌ بت ئه‌ز چێ دكه‌م، ويێ گوڕى ئه‌ز ساخ دكه‌م، و ب ئانه‌هییا خودێ ئه‌ز مرییان زێندى دكه‌م، وئه‌ز وى تشتى بۆ هه‌وه‌ دبێژم يێ هوين ل مالێن خۆ دخۆن وبۆ خۆ هل دگرن ژ خوارنێ. هندى ئه‌ڤ كارێن مه‌زنن يێن مرۆڤ نه‌شێن بكه‌ن نيشانا هندێنه‌ كو ئه‌ز پێغه‌مبه‌رێ خودێمه‌، ئه‌گه‌ر هه‌وه‌ باوه‌رى ب ئايه‌ت ونيشانێن خودێ هه‌بت، وهوين باوه‌رییێ ب ته‌وحيدا وى بينن.
وئه‌ز بۆ هه‌وه‌ يێ هاتيم دا وێ ئه‌وا د ته‌وراتێ دا هاتى ڕاست ده‌ربێخم، ودا ب وه‌حییا خودێ ئه‌ز هنده‌كێ ژ وێ يا خودێ ل سه‌ر هه‌وه‌ حه‌رام كرى وه‌ك سڤككرن ودلۆڤانى ژ خودێ بۆ هه‌وه‌ حه‌لال بكه‌م، وئه‌ز ب نيشانه‌كا ژ لايێ خودايێ هه‌وه‌ ڤه‌ ل سه‌ر ڕاستییا گۆتنا ئه‌ز دبێژمه‌ هه‌وه‌ يێ بۆ هه‌وه‌ هاتيم، ڤێجا ته‌قوا خودێ بكه‌ن وبێ ئه‌مرییا وى نه‌كه‌ن، وگوهدارییا من بكه‌ن د وى تشتى دا يێ ئه‌ز ژ خودێ دگه‌هينمه‌ هه‌وه‌.
هندى ئه‌و خودايه‌ يێ ئه‌ز دوعايان ژ وى ب تنێ دكه‌م خودايێ من وخودايێ هه‌وه‌يه‌، ڤێجا هوين عه‌بدينییا وى بكه‌ن، وئه‌ز وهوين د عه‌بدينییا وى دا وه‌كى يه‌كين، وئه‌ڤه‌يه‌ ڕێكا ڕاست يا چو چه‌پ وچوير تێدا نه‌هه‌ين.
ڤێجا ده‌مێ عيساى هه‌ست كرى كو ئه‌و ل سه‌ر كافرییا خۆ دێ د به‌رده‌وام بن وى د ناڤ هه‌ڤالێن خۆ يێن نێزيك دا گۆت: كى دێ د گه‌ل من بت بۆ پشته‌ڤانییا دينێ خودێ؟ هه‌ڤالێن عيساى يێن بژاره‌ گۆت: ئه‌مين پشته‌ڤان وگازيكه‌رێن دينێ خودێ، مه‌ باوه‌رى ب خودێ ئينايه‌ ودويكه‌فتنا ته‌ كرییه‌، وتو ئه‌ى عيسا شاهده‌يییێ بۆ مه‌ بده‌ كو مه‌ ب ته‌وحيدێ وگوهدارییێ خۆ ته‌سليمى خودێ كرییه‌.
خودايێ مه‌ مه‌ باوه‌رى ب وێ ئينا يا ته‌ ژ ئنجيلێ هنارتى، ومه‌ دويكه‌فتنا پێغه‌مبه‌رێ ته‌ عيساى كرییه‌، ڤێجا تو مه‌ بكه‌ ژ وان يێن شاهده‌يى ب ته‌وحيدێ بۆ ته‌ و ب پێغه‌مبه‌رينییێ بۆ پێغه‌مبه‌رێن ته‌ داين.
وئه‌وێن كافر بووين ژ ئسرائيلییان فێلبازى وپيلان دژى عيساى گێڕان، ووان ئه‌و هنارتێ يێ كو ب كوشتنا وى ڕاببت، ڤێجا خودێ يه‌ك ژ وان يێن جهێ وى نيشا وان داى وه‌كى عيساى لێ كر ڤێجا وان ئه‌و گرت وكوشت وهلاويست، ويا ژ وان ڤه‌ ئه‌و عيسايه‌ وخــودێ ژ هه‌مى فێلبازان چێتره‌. و د ڤێ چه‌ندێ دا نيشان هه‌يه‌ كو (مه‌كر - فێلبازى) سالۆخه‌ته‌كه‌ ژ سالۆخه‌تێن خودێ به‌لێ ب ڕه‌نگه‌كێ بابه‌تى وى بت؛ چونكى فێلا وى ب حه‌قییه‌، وبه‌رانبه‌ر فێلا فێلبازانه‌.
ده‌مێ خودێ گۆتییه‌ عيساى: ئه‌ز دێ ته‌ ژ عه‌ردى ڕاكه‌م بێى نه‌خۆشییه‌ك بگه‌هته‌ ته‌، ودێ ته‌ ب له‌شى وڕحێ ڤه‌ ب نك خۆ ڤه‌ بلند كه‌م، ودێ ته‌ ژ وان يێن كافرى ب ته‌ كرى ڕزگاركه‌م، وئه‌وێن دويكه‌فتنا ته‌ كرى ئانه‌كۆ هاتينه‌ سه‌ر دينێ ته‌ وباوه‌رى ب وێ ئيناى يا تو پێ هاتى د ده‌رحه‌قا مزگينيدانا ب موحه‌ممه‌دى دا -سلاڤ لێ بن- وپشتى هنارتنا وى باوه‌رى ب وى ئینای وكار ب شريعه‌تێ وى كرى، حه‌تا ڕۆژا ڕابوونێ ئه‌ز دێ وان ب سه‌ر وان ئێخم يێن باوه‌رى نه‌ئيناى، پاشى زڤڕينا هه‌وه‌ هه‌مییان ل ڕۆژا حسێبێ دێ بۆ نك من بت، ڤێجا ئه‌ز دێ حوكمى د ناڤبه‌را هه‌وه‌ دا كه‌م د وى تشتى دا يێ هوين تێدا ژێك جودا بووين.
ڤێجا هندى ئه‌ون يێن باوه‌رى نه‌ئيناى، ئه‌ز دێ وان ب عه‌‌زابه‌كا دژوار ل دنيايێ وئاخره‌تێ عه‌زاب ده‌م، وچو پشته‌ڤانه‌ك وان نابت.
وئه‌وێن باوه‌رى ب خودێ وپێغه‌مبه‌رێن وى ئيناى وكريارێن چاك كرين، خودێ جزايێ خێرێن وان ب تمامى دێ ده‌تێ بێ كێمكرن. وخودێ حه‌ز ژ زۆرداران ناكه‌ت.
ئه‌ڤا هه‌ يا ئه‌م بۆ ته‌ دبێژين، ژ ئايه‌تێن ئاشكه‌رايه‌ ل سه‌ر ڕاستییا پێغه‌مبه‌رينییا ته‌، و ل سه‌ر ڕاستییا قورئانێ ئه‌وا حه‌قییێ ونه‌حه‌قییێ ژێك جودا دكه‌ت.
هندى ئافراندنا عيسايه‌ بێ باب ل نك خودێ وه‌كى مه‌ته‌لا ئافراندنا ئاده‌مییه‌ بێ باب وداى؛ چونكى وى ئه‌و ژ ئاخا عه‌ردى ئافراند، پاشى گۆتێ: (ببه‌ مرۆڤ) ئينا ئه‌و بوويێ. ڤێجا گۆتنا كو عيسا خودێ‌یه‌ چونكى باب نينه‌ گۆتنه‌كا ژ قه‌ستايه‌؛ چونكى ئاده‌م ژى يێ بێ باب ودايه‌، وهه‌مى يێ ل وێ باوه‌رێ كو ئه‌و به‌نییه‌كه‌ ژ به‌نییێن خودێ.
حه‌قى يا چو گومان تێدا نه‌هه‌ى ژ خودايێ ته‌ بۆ ته‌ هاتییه‌، ڤێجا تو ژ يێن دودل نه‌به‌.
ڤێجا پشتى ئه‌ڤ زانينه‌  د ده‌رحه‌قا عيسايێ كوڕێ مه‌ريه‌مێ دا بۆ ته‌ هاتى -ئه‌ى موحه‌ممه‌د- هه‌چییێ هه‌ڤڕكییێ د گه‌ل ته‌ بكه‌ت، تو بێژه‌ وان: وه‌رن دا كوڕێن خۆ وكوڕێن هه‌وه‌، وژنێن خۆ وژنێن هه‌وه‌، وخۆ ب خۆ و هه‌وه‌ ب خۆ ئاماده‌ بكه‌ين، پاشى دا هه‌واركه‌ينه‌ خودێ كو عه‌زاب وله‌عنه‌تا خۆ بدانته‌ سه‌ر دره‌وينان، يێن به‌رده‌وامییێ ل سه‌ر هه‌ڤڕكییا خۆ دكه‌ن.
هندى ئه‌ڤه‌يه‌ يا من بۆ ته‌ گۆتى ژ به‌حسێ عيساى ئه‌وه‌ به‌حسێ ڕاست ودورست يێ گومان تێدا نه‌هه‌ى، و ژ خودێ پێڤه‌تر چو خودايێن هێژاى په‌رستنێ نينن، وهندى خودێ‌یه‌  ئه‌وه‌ يێ زال د ملكێ خۆ دا، يێ كاربنه‌جهه‌ د كار وڕێڤه‌برنێ دا.
ڤێجا ئه‌گه‌ر وان گوهدارییا ته‌ نه‌كر وباوه‌رى ب ته‌ نه‌ئينا ئه‌و ئه‌ون يێن خرابكار، وخودێ ب وان يێ زانايه‌، ودێ وان سه‌را وێ چه‌ندێ جزا ده‌ت.
تو بێژه‌ خودانێن كيتابێ: وه‌رن دا ئه‌م وهوين پێكڤه‌ پێگيرییێ ب په‌يڤه‌كا ڕاست ودورست بكه‌ين: كو عه‌بدينییا خودێ ب تنێ بكه‌ين، وچو تشته‌كى ژ صه‌نه‌م وخاچ وخوداوه‌ندان بۆ وى نه‌كه‌ينه‌ هه‌ڤپشك، وهنده‌ك ژ مه‌ هنده‌كان ژ بلى خودێ بۆ خۆ نه‌كه‌نه‌ خودا. ڤێجا ئه‌گه‌ر وان پشت ددا ڤێ گازییا باش، هوين -گه‌لى خودان باوه‌ران- بێژنه‌ وان: هوين شاهده‌يییێ بۆ مه‌ بده‌ن كو ئه‌م موسلمانين مه‌ عيباده‌ت ب تنێ بۆ خودايێ خۆ كرییه‌. وگازيكرن بۆ ڤێ په‌يڤا ڕاست كانێ چاوا بۆ جوهى وفه‌لان دئێته‌ ئاراسته‌كرن وه‌سا بۆ يێن وه‌كى وان ژى دئێته‌ ئاراسته‌كرن.
گه‌لى خودانێن كيتابێن هاتينه‌ خوارێ ژ جوهى وفه‌لان، چاوا هه‌ر يه‌ك ژ هه‌وه‌ هه‌ڤڕكییێ د ده‌رحه‌قا ئيبراهيمى دا دكه‌ت كو ئه‌و ژ هه‌وه‌ بوو، وته‌ورات وئنجيل پشتى وى يێن هاتينه‌ خوارێ؟ ئه‌رێ ما هوين خه‌له‌تییا گۆتنا خۆ نزانن ده‌مێ هوين دبێژن: ئيبراهيم جوهى بوو يان فه‌له‌ بوو، وهوين دزانن كو جوهياتى وفه‌لاتى پشتى وى ب زه‌مانه‌كى يێن په‌يدا بووين؟
ئه‌ها ئه‌ڤه‌ هه‌وه‌ هه‌ڤڕكییا پێغه‌مبه‌رى د وى تشتى دا كر يێ هه‌وه‌ زانين پێ هه‌ى ژ مه‌سه‌لا دينێ خۆ، ژ تشتێ هه‌وه‌ باوه‌رى ب ڕاستییا وى هه‌ى د كيتابێن خۆ دا، ڤێجا بۆچى هوين هه‌ڤڕكییێ د وى تشتى دا دكه‌ن يێ هه‌وه‌ زانين پێ نه‌هه‌ى ژ مه‌سه‌لا ئيبراهيمى؟ وكار چه‌ند دڤه‌شارتى بن خودێ پێ دزانت، وهوين نزانن.
ئيبراهيم نه‌جوهى بوو ونه‌فه‌له‌ بوو، چونكى جوهياتى وفه‌لاتى پشتى وى يێن په‌يدا بووين، به‌لێ ئه‌و دويكه‌فتییێ فه‌رمانا خودێ بوو، وى خۆ ته‌سليمى خودايێ خۆ كربوو، وئه‌و ژ بوتپه‌رێسان نه‌بوو.
هندى حه‌قترينێ مرۆڤانه‌ ب ئيبراهيمى، ئه‌ون يێن باوه‌رى ب وى وپه‌ياما وى ئيناى ودويكه‌فتنا وى ل سه‌ر دينێ وى كرى، وئه‌ڤ پێغه‌مبه‌ره‌يه‌ كو موحه‌ممه‌ده‌ وئه‌وێن باوه‌رى ب وى ئيناى. وخودێ خودان وسه‌ركارێ وان خودان باوه‌رانه‌ يێن دويچوونا شريعه‌تێ وى دكه‌ن.
ده‌سته‌كه‌ك ژ جوهى وفه‌لان هيڤى دكه‌ن كو هه‌وه‌ د سه‌ر ئيسلامێ دا ببه‌ن، وئه‌و ژ خۆ ودويكه‌فتییێن خۆ پێڤه‌تر كه‌سێ د سه‌ر دا نابه‌ن، وئه‌و وێ نزانن وپێ ناحه‌سن.
گه‌لى خودانێن ته‌وراتێ وئنجيلێ بۆچى هوين كافرییێ ب وان ئايه‌تێن خودێ دكه‌ن يێن وى د كيتابێن هه‌وه‌ دا بۆ پێغه‌مبه‌رێن خۆ ئيناينه‌ خوارێ، وتێدا هاتییه‌ كو موحه‌ممه‌د ئه‌و پێغه‌مبه‌ره‌ يێ چاڤه‌ڕێ‌یى بۆ دئێته‌كرن، وكو تشتێ ئه‌و پێ هاتى حه‌قییه‌، وهوين شاهده‌يییێ ب وێ چه‌ندێ دده‌ن؟
گه‌لى خودانێن ته‌وراتێ وئنجيلێ بۆچى هوين د كيتابێن خۆ دا حه‌قییێ تێكه‌لى وێ نه‌حه‌قییێ دكه‌ن يا هه‌وه‌ ب ده‌ستێ خۆ نڤيسى، وهوين وان سالۆخه‌تێن موحه‌ممه‌دى يێن تێدا هاتين وكو دينێ وى يێ حه‌قه‌ ڤه‌دشێرن، وهوين وێ چه‌ندێ دزانن؟
وكۆمه‌كێ ژ خودانێن كيتابێ ژ جوهییان گۆت: ل سـه‌رێ ڕۆژێ باوه‌رییێ ب وێ بينن يا كو ل سه‌ر خودان باوه‌ران هاتییه‌ خوارێ، و ل دويماهییا ڕۆژێ كافر ببن؛ دا به‌لكى ئه‌و د دينێ خۆ دا بكه‌ڤنه‌ گومانێ، وژێ لێڤه‌ ببن.
وهوين باوه‌رییێ ب كه‌سێ نه‌ئينن ب تنێ ب وى نه‌بت يێ دويكه‌فتنا دينێ هه‌وه‌ كرى وبوويه‌ جوهى، تو بێژه‌ وان: هندى ڕێنيشادانا بۆ باوه‌رییا دورسته‌ ڕێنيشادانا خودێ‌یه‌. ووان دگۆت: ئه‌و زانينا ل نك هه‌وه‌ هه‌ى بۆ موسلمانان نه‌بێژن نه‌كو ئه‌و وێ بۆ خۆ ژ هه‌وه‌ بگرن، ڤێجا ئه‌و ژى د وێ چه‌ندێ دا وه‌كى هه‌وه‌ لێ بێن، وئه‌و ژ هه‌وه‌ چێتر لێ بێن، يان ژى ئه‌و وێ بۆ خۆ ل نك خودايێ هه‌وه‌ بكه‌نه‌ هێجه‌ت وپێ بشێنه‌ هه‌وه‌. تو بێژه‌ وان: هندى دان وقه‌نجى وهه‌مى كارن ب ده‌ستێ خودێنه‌ و ب فه‌رمانا وينه‌، ئه‌و دده‌ته‌ وى يێ وى بڤێت ژ وان يێن باوه‌رى ب وى وپێغه‌مبه‌رێ وى ئيناى. وخودێ فره‌هێ زانايه‌، وى ب زانين ودانا خۆ هه‌مى چێكرییێن خۆ يێن هێژاى قه‌نجییێن وى ڤه‌گرتينه‌.
هندى خودێ‌یه‌ يێ وى بڤێت ژ به‌نییێن خۆ ب پێغه‌مبه‌رينییێ ونيشادانا شريعه‌تێن پێكهاتيتر تايبه‌ت دكه‌ت. وخودێ خودانێ سه‌راتى وقه‌نجییا مه‌زنه‌.
و ژ خودانێن كيتابێ ژ جوهییان هه‌يه‌ يێ ئه‌گه‌ر تو ماله‌كێ مه‌زن بده‌يه‌ ڤێ دێ ل ته‌ زڤڕينت بێ خيانه‌تێ بكه‌ت، و ژ وان هه‌يه‌ يێ ئه‌گه‌ر تو ديناره‌كا ب تنێ بده‌يه‌ ڤێ ل ته‌ نازڤڕينت ئه‌گه‌ر تو خۆ پێڤه‌ نه‌وه‌ستينى. وئه‌گه‌را ڤێ چه‌ندێ باوه‌رییا وان يا خرابه‌ يا كو وه‌ ل وان دكه‌ت ئه‌و مالێ عه‌ره‌بان بێ حه‌ق بۆ خۆ حه‌لال بكه‌ن، وبێژن: چو گونه‌هـ د خوارنا مالێ وان دا بۆ مه‌ نينه‌؛ چونكى خودێ بۆ مه‌ يـێ حه‌لال كرى. وئه‌ڤه‌ دره‌وه‌كه‌ ئه‌و ژ كيسێ خودێ دكه‌ن، ئه‌و ب ده‌ڤێ خۆ دبێژن، وئه‌و دزانن كو ئه‌و ددره‌وينن.
به‌لێ مه‌سه‌له‌ وه‌ نينه‌ وه‌كى ئه‌ڤ دره‌وينه‌ دبێژن، چونكى هندى مرۆڤێ ب ته‌قوايه‌ ئه‌وه‌ يێ وێ سۆزا خۆ بجهـ بينت يا وى دايه‌ خودێ وه‌كى زڤڕاندنا ئێمانه‌تى وباوه‌رى ئينانا ب خودێ وپێغه‌مبه‌رێ وى وپێگيرییا ب ڕێ وشريعه‌تێ وى، و ژ خودێ بترست وفـه‌رمانێن وى ب جهـ بينت. وخودێ حه‌ز ژ ته‌قواداران دكه‌ت.
هندى ئه‌ون يێن په‌يمانا خودێ وئه‌و شيره‌تا وى يا د وان كيتابان دا هاتى يێن وى بۆ پێغه‌مبه‌رێن خۆ هنارتين، ب بهايه‌كێ كێم وبێ خێر ژ په‌رتالێ دنيايێ دگوهۆڕن، ئه‌و ل ئاخره‌تێ د بێ بارن ژ خێرێ، وخودێ د گه‌ل وان نائاخڤت ب وێ ئاخفتنا وان كه‌يف پێ بێت، و ل ڕۆژا ڕابوونێ ب چاڤێ دلۆڤانییێ به‌رێ خۆ ناده‌ته‌ وان، ووان ژ قڕێژا گونه‌هێ وكوفرێ پاقژ ناكه‌ت، وعه‌زابه‌كا ب ئێش بۆ وان هه‌يه‌.
و ژ جوهییان كۆمه‌ك هه‌يه‌ وه‌ربادانێ دئێخنه‌ گۆتنێ، وئاخفتنا خودێ دگوهۆڕن؛ دا خه‌لكى وه‌سا تێ بگه‌هينن كو ئه‌ڤه‌ ژ گۆتنا خودێ‌یه‌، كو ته‌وراته‌، وئه‌و ب خۆ نه‌ ژ وێ يه‌، وئه‌و دبێژن: ئه‌ڤه‌ ژ نك خودێ‌یه‌ وى ب وه‌حى بۆ پێغه‌مبه‌رێ خۆ مووساى هنارتییه‌، وئه‌و ب خۆ نه‌ ژ نك خودێ‌یه‌، وئه‌و ژ به‌ر دنيايا خۆ دره‌وێ ل سه‌ر ناڤێ خودێ دكـه‌ن، وئه‌و دزانن كو ئه‌و ددره‌وينن.
نه‌بوويه‌ بۆ مرۆڤه‌كى كو خودێ كيتابا خۆ بۆ بينته‌ خوارێ و د ناڤبه‌را خه‌لكى دا بكه‌ته‌ حه‌كه‌م وبۆ پێغه‌مبه‌رينییێ هلبژێرت، پاشى ئه‌و بێژته‌ مرۆڤان: هوين من بپه‌رێسن ژبلى خودێ، به‌لكى ئه‌و دبێژت: ببنه‌ تێگه‌هشتییێن زانا ب تشتێ هوين ژ وه‌حییا خودێ نيشا خه‌لكى دده‌ن، و ب تشتێ هوين ب تێگه‌هشتن وزانين ژێ دده‌نه‌ خواندن.
ونه‌بوويه‌ بۆ يه‌ك ژ وان فه‌رمانێ ل هه‌وه‌ بكه‌ت كو هوين فريشته‌ وپێغه‌مبه‌ران بۆ خۆ بكه‌نه‌ خودا و ژبلى خودێ په‌رستنێ بۆ بكه‌ن. ئه‌رێ -گه‌لى مرۆڤان- ما تشته‌كێ به‌رعه‌قله‌ ئه‌و فه‌رمانێ ب كوفرێ ل هه‌وه‌ بكه‌ت پشتى كو هوين بووينه‌ موسلمان وهه‌وه‌ خۆ ته‌سليمى خودێ كرى؟
وتو -ئه‌ى موحه‌ممه‌د- ل بيرا خۆ بينه‌ ده‌مێ خودێ په‌يمانا موكم ژ هه‌مى پێغه‌مبه‌ران وه‌رگرتى: ئه‌گه‌ر من كيتاب وكاربنه‌جهى دا هه‌وه‌، پاشى پێغه‌مبه‌ره‌ك ژ نك من بۆ هه‌وه‌ هات، ڕاستگۆيییا وێ يا د گه‌ل هه‌وه‌ ديار بكه‌ت، هوين دێ باوه‌رییێ پێ ئينن وپشته‌ڤانییا وى كه‌ن. ڤێجا هه‌وه‌ ئه‌و په‌يمان بنه‌جهـ كر وئعتراف پێ كر؟ وان گۆت: مه‌ ئعتراف كر، وى گۆت: پا دێ هنده‌ك ژ هه‌وه‌ بلا شاهده‌يییێ ل سه‌ر هنده‌كان بده‌ن، وشاهده‌يییێ بۆ ئوممه‌تێن خۆ ژى ب ڤێ چه‌ندێ بده‌ن، وئه‌ز د گه‌ل هه‌وه‌ ژ شاهدانم ل سه‌ر هه‌وه‌ و ل سه‌ر وان. وئه‌ڤ چه‌نده‌ هندێ دگه‌هينت كو خودێ په‌يمان ژ هه‌ر پێغه‌مبه‌ره‌كى وه‌رگرتییه‌ كو باوه‌رییێ ب موحه‌ممه‌دى -سلاڤ لێ بن- بينت، وپه‌يمان ب وێ چه‌ندێ ژ ملله‌تێن پێغه‌مبه‌ران وه‌رگرتییه‌.
ڤێجا هه‌چییێ پشتى ڤێ ئاشكه‌راكرنێ وڤێ په‌يمانا خودێ ژ پێغه‌مبه‌رێن خۆ وه‌رگرتى پشت بده‌ته‌ گازییا ئيسلامێ، ئه‌و ئه‌ون يێن ژ دينێ خودێ وگوهدارییا وى ده‌ركه‌فتين.
ئه‌رێ ما ئه‌وان سه‌رداچوويێن هه‌ ژ خودانێن كيتابێ دينه‌كێ دى ژ بلى يێ خودێ -كو ئيسلامه‌ يا خودێ موحه‌ممه‌د سلاڤ لێ بن پێ هنارتى- دڤێت؟ د گه‌ل كو هه‌ر تشته‌كێ ل عه‌سمانان و ل عه‌ردى خۆ ب ده‌ست خودێ ڤه‌ به‌ردايه‌ ژ دل -وه‌كى خودان باوه‌ران- يان ب كوته‌كى -وه‌كى كافران- ل ده‌مێ وان چو ڕێكێن دى نه‌بن، هه‌ر وه‌سا هه‌مى چێكرییان خۆ بۆ وى چه‌ماندییه‌، وڕۆژا ژڤان پێ هاتییه‌ دان ئه‌و بۆ نك وى دێ زڤڕن، ڤێجا ئه‌و جزايێ هه‌ر يه‌كى ل دويڤ كريارا وى دێ ده‌تێ. وئه‌ڤه‌ ترساندنه‌كه‌ ژ خودێ بۆ خه‌لكى كو كه‌س ب دينه‌كێ دى ژبلى ئيسلامێ نه‌زڤڕته‌ نك وى.
تو -ئه‌ى موحه‌ممه‌د- بێژه‌ وان: مه‌ باوه‌رى ب خودێ ئينايه‌ وگوهدارى كرییه‌، ڤێجا ژ وى پێڤه‌تر مه‌ چو خودا نينن، و ژبلى وى ئه‌م په‌رستنا كه‌سێ دى ناكه‌ين، ومه‌ باوه‌رى ب وێ وه‌حییێ ئينايه‌ يا خودێ ل سه‌ر مه‌ ئينايه‌ خوارێ، و ب وێ يا ل سه‌ر خۆشتڤییێ خودێ ئيبراهيمى، وهه‌ر دو كوڕێن وى ئيسماعيلى وئيسحاقى، ونه‌ڤییێ وى يه‌عقووبێ كوڕێ ئيسحاقى، هاتییه‌ خوارێ، و ب وێ يا ل سه‌ر ئه‌سباتان هاتییه‌ خوارێ -وئه‌و ئه‌و پێغه‌مبه‌ر بوون يێن د ناڤ هه‌ر دووازده‌ ئويجاخێن ئسرائيلییان دا ژ عه‌يالێ يه‌عقووبى هاتينه‌ هنارتن- و ب وێ يا بۆ مووساى وعيساى ژ ته‌وراتێ وئنجيلێ هاتییه‌ خوارێ، و ب وێ يا خودێ بۆ پێغه‌مبه‌رێن خۆ ئينايه‌ خوارێ، ئه‌م باوه‌رییێ ب وێ هه‌مییێ دئينين، وچو جوداهییێ نائێخينه‌ د ناڤبه‌را يه‌ك ژ وان دا، وئه‌م د فه‌رمانا وى ب تنێ داينه‌، گوهدارییا وى دكه‌ين، وشاهده‌يی‌یێ ب خوداينییێ وپه‌رستنێ بۆ وى دده‌ين.
وهه‌چییێ دينه‌كى ژبلى ئيسلامێ داخواز بكه‌ت، وئيسلام ئه‌وه‌ مرۆڤ ب ته‌وحيدێ وگوهدارییێ خۆ ته‌سليمى خودێ بكه‌ت، وباوه‌ری‌یێ ب پێغه‌مبه‌رێ دويماهییێ موحه‌ممه‌دى -سلاڤ لێ بن- بينت، ودويچوونا وى بكه‌ت، وڤه‌شارتى وئاشكه‌را ئه‌و بڤێت، ئه‌و دين ژ وى نائێته‌ قه‌بويلكرن، وئه‌و ل ئاخره‌تێ ژ زيانكارانه‌ ئه‌وێن پشك وبارێن خۆ ژ ده‌ست داين.
چاوا خودێ به‌رێ ملله‌ته‌كێ كافرى كرى دێ ده‌ته‌ باوه‌رییێ پشتى وان باوه‌رى ئيناى، وشاهده‌يى داى كو موحه‌ممه‌د -سلاڤ لێ بن- يێ حه‌قه‌ وتشتێ ئه‌و پێ هاتى ڕاستی‌یه‌، ونيشان وئايه‌ت ل سه‌ر وێ چه‌ندێ ژ نك خودێ بۆ وان هاتين؟ وخودێ به‌رێ ملله‌تێ زۆردار ناده‌ته‌ ڕاستییێ ودورستییێ.
ئه‌و زۆردارێن هه‌ جزايێ وان ئه‌وه‌ له‌عنه‌تا خودێ ويا فريشته‌ ومرۆڤان هه‌مییان ل سه‌ر وانه‌، ڤێجا ئه‌و ژ دلۆڤانییا خودێ دده‌ركرينه‌.
هه‌ر وهه‌ر دێ د ئاگرى دا بن، عه‌زاب ژ سه‌ر وان نائێته‌ ڕاكرن دا ئه‌و پيچه‌كێ بێهنا خۆ بده‌ن، و ژ وان نائێته‌ پاشڤه‌ هێلان ژ به‌ر هێجه‌ته‌كا ئه‌و بۆ خۆ بگرن.
ئه‌و تێ نه‌بن يێن پشتى كوفر وزۆردارییا خۆ لێڤه‌بووين و ب تۆبه‌كا دورست ل خودايێ خۆ زڤڕين، وتشتێ وان خراب كرى ب تۆبا خۆ چاك بكه‌ن، هندى خودێ‌یه‌ وێ قه‌بويل دكه‌ت، چونكى ئه‌و گونه‌هـ ژێبرێ گونه‌هێن به‌نی‌یێن خۆيه‌، دلۆڤانی‌یێ ب وان دبه‌ت.
هندى ئه‌ون يێن پشتى باوه‌رییا خۆ كافربووين وحه‌تا مرين به‌رده‌وام ل سه‌ر كوفرێ ماين، تۆبا وان ل به‌ر مرنێ نائێته‌ قه‌بويلكرن، وئه‌و ئه‌ون يێن ڕێ به‌رزه‌كرى.
هندى ئه‌ون يێن كافرى ب پێغه‌مبه‌رينییا موحه‌ممه‌دى -سلاڤ لێ بن- كرى، و ل سه‌ر كوفرا ب خودێ وپێغه‌مبه‌رێ وى مرين، ل ڕۆژا قيامه‌تێ ژ يه‌ك ژ وان تژى عه‌ردى زێـڕ نائێته‌ وه‌رگرتن؛ دا خۆ پێ ژ عه‌زابا خودێ بكڕت، ئه‌گه‌ر خۆ ب ڕاستى ئه‌و خۆ پێ بكڕت ژى. ئه‌وان عه‌زابه‌كا ب ئێش بۆ هه‌يه‌، وكه‌سه‌ك نينه‌ وان ژ عه‌زابا خودێ ڕزگار بكه‌ت.
حه‌تا هوين خێرێ ژ وى تشتى نه‌ده‌ن يێ هه‌وه‌ بڤێت هوين ناگه‌هنه‌ به‌حه‌شتێ، وهه‌ر تشته‌كێ هوين ب خێر بده‌ن يێ كێم بت يان گه‌له‌ك بت خودێ پێ دزانت، وئه‌و جزايێ هه‌ر خێركه‌ره‌كى ل دويڤ كارێ وى كرى دێ ده‌تێ.
هه‌مى خوارنێن پاقژ بۆ عه‌يالێن يه‌عقووبى دحه‌لال بوون ئه‌و تێ نه‌بت يا يه‌عقووبى ژ به‌ر نساخییه‌كێ ل سه‌ر خۆ حه‌رام كرى، ئه‌ڤه‌ به‌رى ته‌ورات بێته‌ خوارێ. تو بێژه‌ وان: كانێ ته‌وراتێ بينن، وتشتێ تێدا هاتى بخوينن ئه‌گه‌ر هوين ڕاست دبێژن كو خودێ د ته‌وراتێ دا ئه‌و تشتێ حه‌رامكرى يێ يه‌عقووبى ل سه‌ر خۆ حه‌رامكرى.
ڤێجا هه‌چییێ دره‌وێ ل سه‌ر ناڤێ خودێ بكه‌ت، ئه‌و ئه‌ون يێن زۆردار يێن دره‌وێ ژ كيسێ خودێ دكه‌ن.
تو بێژه‌ وان: خودێ ڕاست دبێژت د وى تشتى دا يێ وى گۆتى، ڤێجا ئه‌گه‌ر هوين ڕاست دبێژن كو هوين ژ خۆشتڤییێ خودێ ئيبراهيمينه‌ دێ ل دويڤ شريعه‌تێ وى يێ خودێ ل سه‌ر ئه‌زمانێ موحه‌ممه‌دى داناى هه‌ڕن، وئيبراهيم ئه‌و بوو يێ د ته‌وحيد وپه‌رستنا خودێ دا چو شريك بۆ وى نه‌ددانان.
هندى يه‌كه‌مين ماله‌ بۆ عه‌بدينییا خودێ ل سه‌ر عه‌ردى هاتییه‌ دانان مالا خودێ يا حه‌رامه‌ ئه‌وا ل مه‌كه‌هێ، وئه‌ڤ ماله‌ يا پيرۆزه‌ خێر لێ دئێنه‌ زێده‌كرن، وره‌حم لێ دبارت، و د به‌رێخۆدانا وێ دا ل ده‌مێ نڤێژێ، وقه‌ستكرنا وێ ل ده‌مێ حه‌جێ وعومرێ، چاكى وڕێ نيشان بۆ مرۆڤان هه‌نه‌.
د ڤێ به‌يتێ دا نيشانێن ئاشكه‌را هه‌نه‌ كو ئه‌و ژ ئاڤاكرنا ئيبراهيمییه‌، ژ وان: جهێ ئيبراهيمى كو ئه‌و كه‌ڤره‌ يێ ئه‌و ل سه‌ر ڕادوه‌ستا ده‌مێ وى وكوڕێ وى ئيسماعيلى ئاڤاهییێ كه‌عبێ بلند دكر، و هه‌چییێ بچته‌ د وێ به‌يتێ ڤه‌ ئه‌وێ ئه‌مينه‌ كه‌س نه‌خۆشییێ ناگه‌هينتێ. وخودێ ل سه‌ر مرۆڤێ شيان هه‌بن ل هه‌چى جهێ ئه‌و لێ بت قه‌ستكرنا ڤێ مالێ فه‌ركرییه‌ بۆ كرنا حه‌جێ. وهه‌چییێ باوه‌رییێ ب فه‌ربوونا حه‌جێ نه‌ئينت ئه‌و كافره‌، وخودێ يێ ده‌وله‌مه‌نده‌ چو مننه‌ت ب وى وحه‌جا وى وكارێ وى نينه‌.
ئه‌ى موحه‌ممه‌د تو بێژه‌ خودانێن كيتابێ: بۆچى هوين كافرییێ ب وان نيشانێن خودێ دكه‌ن ئه‌وێن هندێ دگه‌هينن كو ئيسلام دينێ خودێ‌یه‌، وهوين وان ده‌ليلێن د كتێبێن هه‌وه‌ دا هاتين ل سه‌ر وێ چه‌ندێ ڤه‌دشێرن، وهوين دزانن؟ وخودێ شاهده‌ ل سه‌ر تشتێ هوين دكه‌ن.
تو بێژه‌ وان: بۆچى هوين به‌رێ وى ژ ئيسلامێ وه‌ردگێڕن يێ بڤێت بێته‌ تێدا هه‌وه‌ دڤێت وى ژ ڕێكا دورست لاده‌ن، وهوين دزانن يا ئه‌ز پێ هاتيم حه‌قییه‌؟ وخودێ يێ بێ ئاگه‌هـ نينه‌ ژ وى كارێ هوين دكه‌ن.
ئه‌ى ئه‌وێن باوه‌رى ئيناى، ئه‌گه‌ر هوين گوهدارییا ده‌سته‌كه‌كێ ژ جوهى وفه‌لان بكه‌ن يێن خودێ ته‌ورات وئنجيل بۆ هنارتى، ئه‌و دێ هه‌وه‌ د سه‌ر دا به‌ن، وگومانێ بۆ هه‌وه‌ ئێخنه‌ د دينێ هه‌وه‌ دا؛ دا پشتى هه‌وه‌ باوه‌رى ب حه‌قییێ ئيناى هوين بزڤڕن پێ كافر ببن، ڤێجا ژ وان ئێمن نه‌بن ل سه‌ر دينێ خۆ، و ب گۆتنا وان نه‌كه‌ن.
وچاوا هوين دێ كافر بن ب خودێ، وئايه‌تێن قورئانێ بۆ هه‌وه‌ دئێنه‌ خواندن، وپێغه‌مبه‌رێ وى د ناڤ هه‌وه‌ دا هه‌يه‌ وان ئايه‌تان دگه‌هينته‌ هه‌وه‌؟ وهه‌چییێ خۆ بهێلته‌ ب هيڤییا خودێ ڤه‌، وخۆ ب قورئانێ وسوننه‌تێ ڤه‌ بگرت ئه‌و به‌رێ وى هاته‌ دان بۆ رێكه‌كا ئاشكه‌را، ومه‌نهه‌جه‌كێ ڕاست.
ئه‌ى ئه‌وێن باوه‌رى ئيناى، ب دورستى هوين ژ خودێ بترسن: وه‌سا كو هوين گوهدارییا وى بكه‌ن وبێ ئه‌مرییا وى نه‌كه‌ن، وشوكرا وى بكه‌ن وكافرییێ پێ نه‌كه‌ن، و ل بيرا خۆ بينن و ژ بير نه‌كه‌ن، وبه‌رده‌وام خۆ ب ئيسلاما خۆ ڤه‌ بگرن حه‌تا هوين دمرن؛ دا هوين بگه‌هنه‌ خودێ وهوين دموسلمان.
وهوين هه‌مى خۆ ب كيتابا خودايێ خۆ وسوننه‌تا پێغه‌مبه‌رێ وى ڤه‌ بگرن، ووى تشتێ دبته‌ ئه‌گه‌را ژێكڤه‌بوونا هه‌وه‌ هوين نه‌كه‌ن. وقه‌نجییه‌كا مه‌زن يا خودێ د گه‌ل هه‌وه‌ كرى ل بيرا خۆ بينن: كو هوين به‌رى ئيسلامێ نه‌يارێن يه‌ك ودو بوون، ئينا خودێ دلێن هه‌وه‌ ل سه‌ر ڤيانا خۆ وڤيانا پێغه‌مبه‌رێ خۆ كۆمكرن، وڤيانا هه‌وه‌ هاڤێته‌ دلێن يه‌ك ودو، ڤێجا هوين -ژ قه‌نجییا وى- بوونه‌ برايێن خۆشتڤى، وهوين ل سه‌ر لێڤا ئاگرێ جه‌هنه‌مێ بوون، ئينا وى به‌رێ هه‌وه‌ دا ئيسلامێ وهوين ژ ئاگرى ڕزگاركرن. وكانێ چاوا خودێ ڕێنيشانێن باوه‌رییا دورست بۆ هه‌وه‌ ئاشكه‌را كرن وه‌سا هه‌ر تشته‌كێ مفايێ هه‌وه‌ تێدا هه‌بت ئه‌و بۆ هه‌وه‌ ئاشكه‌را دكه‌ت؛ دا به‌رێ هه‌وه‌ بكه‌فته‌ ڕێكا ڕاست، وهوين لێ بچن، وژێ به‌رزه‌ نه‌ بن.
وبلا ده‌سته‌كه‌ك ژ هه‌وه‌ هه‌بت به‌رێ خه‌لكى بده‌ته‌ خێرێ وفه‌رمانێ ب باشییێ بكه‌ت، وپاشڤه‌لێدانا ژ خرابییێ بكه‌ت، وئه‌و ئه‌ون يێن ب گه‌هشتنا به‌حه‌شتێن خۆش ب سه‌ردكه‌ڤن.
وهوين وه‌كى وان كتابییان نه‌بن يێن دوژمناتى ونه‌ڤيان كه‌فتییه‌ ناڤبه‌را وان ڤێجا ل سه‌ر كۆم وپارتان لێكڤه‌بووين، و د بناخه‌يێن دينێ خۆ دا ژێك جودابووين پشتى حه‌قى بۆ ئاشكه‌را بووى، وئه‌و ئه‌ون يێن هێژاى عه‌زابه‌كا مه‌زنا ب ئێش بووين.
ڕۆژا قيامه‌تێ ڕوییێن دلخۆشان يێن باوه‌رى ب خودێ وپێغه‌مبه‌رێ وى ئيناى، وكار ب فه‌رمانا وى كرى سپى دبن، وڕوییێن شه‌رمزاران يێن باوه‌رى ب پێغه‌مبه‌رێ وى نه‌ئيناى، وگوهدارییا فه‌رمانا وى نه‌كرى ڕه‌ش دبن. ڤێجا هندى ئه‌ون يێن ڕوى ڕه‌ش دبن، دێ بۆ وان ئێته‌ گۆتن: ئه‌رێ پشتى هه‌وه‌ باوه‌رى ئيناى هوين كافربوون، وهه‌وه‌ پێش باوه‌رییێ ڤه‌ كافرى هلبژارت؟ پا دێ هوين ژ به‌ر كوفرا خۆ تام بكه‌نه‌ عه‌زابێ.
وهندى ئه‌ون يێن ڕوییێن وان ب خۆشییێ و ب وێ مزگينییا خێرێ يا بۆ وان هاتییه‌ دان سپى بووين، ئه‌و يێن د به‌حه‌شتا خودێ دا، وئه‌و هه‌ر وهه‌ر دێ تێدا مينن، چو جاران ژێ ده‌رناكه‌ڤن.
ئه‌ڤه‌ ئايه‌تێن خودێ يێن ئاشكه‌رانه‌، ئه‌م ب ڕاستى ودورستى بۆ ته‌ دخوينين. وخودێ زۆردارییێ ل كه‌سێ ژ به‌نییێن خۆ ناكه‌ت، وچويێ ژ كارێ وان ژى كێم ناكه‌ت؛ چونكى ئه‌وه‌ حاكمێ عادل يێ زۆردارییێ ناكه‌ت.
وهه‌ر تشته‌كێ ل عه‌سمانان وهه‌ر تشته‌كێ ل عه‌ردى يێ خودێ‌یه‌، ئه‌و ملكێ وى ب تنێ‌یه‌ وئه‌وه‌ وان چێ دكه‌ت و ب ڕێڤه‌ دبه‌ت، ودويماهییا هه‌مى چێكرییان بۆ نك وى دزڤڕت، ڤێجا ئه‌و هه‌ر يه‌كى ل دويڤ حه‌قێ وى جزا دده‌ت.
ئه‌ى ئوممه‌تا موحه‌ممه‌دى هوين چێترين ئوممه‌تن و ب مفاترين مرۆڤن بۆ مرۆڤان، هوين فه‌رمانێ ب باشییێ دكه‌ن، وباشى ئه‌وه‌ يا خودێ وپێغه‌مبه‌رێ وى فه‌رمان پێ كرى، وهوين پاشڤه‌لێدانا ژ خرابییێ دكه‌ن، وخرابى ئه‌وه‌ يا خودێ وپێغه‌مبه‌رێ وى هوين ژێ داينه‌ پاش، وهوين باوه‌رییێ ب خودێ دئينن باوه‌رییه‌كا دورست يا كريار د گه‌ل دا. وئه‌گه‌ر خودانێن كيتابێ ژ جوهى وفه‌لان باوه‌رى ب موحه‌ممه‌دى و ب وى تشتێ ئه‌و پێ هاتى ئينابا وه‌كى هه‌وه‌ باوه‌رى ئيناى، ل دنيايێ وئاخره‌تێ دا بۆ وان چێتر بت، ژ وان هه‌نه‌ يێن باوه‌رى ب په‌ياما موحه‌ممه‌دى ئيناى وكار پێ كرى، وئه‌و دكێمن، وپترییا وان ئه‌ون يێن دسه‌ردا چووين و ژ دينێ خودێ ده‌ركه‌فتين.
ئه‌و سه‌رداچوويێن هه‌ ژ كيتابییان چ زيانێ ناگه‌هيننه‌ هه‌وه‌، ئه‌و تێ نه‌بت ئه‌و هنده‌ك نه‌خۆشییێ بگه‌هيننه‌ هه‌وه‌ ب گۆتنا هنده‌ك په‌يڤێن شركێ وكوفرێ، وئه‌گه‌ر ئه‌و شه‌رێ هه‌وه‌ بكه‌ن ئه‌و دێ ئێنه‌ شكاندن، ودێ ڕه‌ڤن پشتا خۆ ده‌نه‌ هه‌وه‌، پاشى ب چو ڕه‌نگان ئه‌و نائێنه‌ ب سه‌رێخستن.
خودێ سه‌رشۆرى وشه‌رمزارى كره‌ كاره‌كێ ب جوهییان ڤه‌ نيسياى وئه‌و ژ وان ڤه‌ نابت، چى جهێ ئه‌و لێ بن ئه‌و د ڕه‌زيل وبێ بهانه‌، وه‌سا تێ نه‌بت ئه‌و خۆ ب په‌يمانه‌كا ژ لايێ خودێ ڤه‌ وپه‌يمانه‌كا ژ لايێ مرۆڤان ڤه‌ بگرن كو خۆ ومالێ خۆ پێ بپارێزن، وئه‌ڤه‌ هنگییه‌ ده‌مێ ئه‌و دكه‌ڤنه‌ د بن ئه‌حكامێن ئيسلامێ ڤه‌ وزێڕه‌سه‌رییێ دده‌ن، وئه‌و ب غه‌زه‌به‌كا ژ نك خودێ ڤه‌ يا ئه‌و ژ هه‌ژى زڤڕين، وشه‌رمزارى ل سه‌ر وان هاته‌دانان، ڤێجا تو مرۆڤێ جوهى نابينى ئه‌گه‌ر ژ خودان باوه‌رى نه‌ترست؛ ئه‌ڤه‌ خودێ د گه‌ل وان كر ژ به‌ر كوفرا وان ب خودێ، وپێ لێدانا وان بۆ توخويبێن وى، وكوشتنا وان بۆ پێغه‌مبه‌ران ژ زۆردارى وته‌عدايى، وهه‌ما ب تنێ كرنا وان بۆ گونه‌هان وپێ لێدانا وان بۆ توخويبێن خودێ ئه‌و ل سه‌ر ڤێ چه‌ندێ بسته‌كرن.
خودانێن كيتابێ هه‌مى وه‌كى يه‌ك نينن، ژ وان كۆمه‌ك هه‌يه‌ دسه‌رڕاستن ل سه‌ر ئه‌مرێ خودێ وباوه‌رییێ ب پێغه‌مبه‌رێ وى دئينن، ب شه‌ڤ ڕادبن ئايه‌تێن قورئانێ دخوينن، وئه‌و د نڤێژێن خۆ دا هاوارێن خۆ دگه‌هيننه‌ خودێ.
ئه‌و باوه‌رییێ ب خودێ وڕۆژا دويماهییێ دئينن، وفه‌رمانێ ب باشییێ هه‌مییێ دكه‌ن، وپاشڤه‌لێدانێ ژ خرابییێ هه‌مییێ دكه‌ن، وله‌زێ د كرنا خێرێ دا دكه‌ن، وئه‌و ژ به‌نییێن خودێ يێن چاكن.
وهه‌ر خێره‌كا ئه‌ڤ ده‌سته‌كا خودان باوه‌ر بكه‌ت يا كێم بت يان ژى يا گه‌له‌ك بت ئه‌و ل نك خودێ به‌رزه‌ نابت، وخودێ يێ زانايه‌ ب وان ته‌قوادارێن پێخه‌مه‌ت ڕازيبوونا خودێ باشى كرين وخۆ ژ حه‌رامییان داينه‌ پاش.
هندى ئه‌ون يێن كوفر كرى، نه‌ مالێ وان ونه‌ عه‌يالێ وان عه‌زابا خودێ ژ وان پاشڤه‌ لێ ناده‌ت نه‌ ل دنيايێ ونه‌ ل ئاخره‌تێ، وئه‌ون خودانێن ئاگرى يێن هه‌رده‌م تێدا، وچو جاران ژێ ده‌رناكه‌ڤن.
مه‌ته‌لا وى مالى يێ كافر د ڤێ ژينا دنيايێ دا دكه‌نه‌ خێر وهيڤییا خێرێ يا ئه‌و دخوازن، وه‌كى مه‌ته‌لا وى هڕه‌بايه‌ يێ سڕه‌كا دژوار د گه‌ل دا و ب سه‌ر شينكاتییێ وان دا گرتى يێن ژێ ب هيڤى، و ژ به‌ر گونه‌هێن وان وى هڕه‌باى تشته‌ك ژێ نه‌هێلاى. وئه‌و كافرێن هه‌ ل ئاخره‌تێ چو خێرێ نابينن، وخودێ ب وێ چه‌ندێ زۆردارى ل وان نه‌كرییه‌، به‌لكى وان ب كوفر ونه‌گوهدارییا خۆ زۆردارى ل خۆ دكر.
ئه‌ى گه‌لى ئه‌وێن باوه‌رى ئيناى هوين ژبلى خودان باوه‌ران چو كافران بۆ خۆ نه‌كه‌نه‌ دۆست وسه‌ركار، نهێنییێن خۆ بۆ بێژن، چونكى ئه‌و سستییێ د خرابكرنا حالێ هه‌وه‌ دا ناكه‌ن، وان كه‌يف ب ئه‌وى تشتى دئێت يێ نه‌خۆشى وزيانا هه‌وه‌ تێدا، ونه‌ڤيانا وان يا دژوار ژ گوتنا ده‌ڤێن وان يا ئاشكه‌رايه‌، ونه‌ڤيانا وان بۆ هه‌وه‌ ئه‌وا د سنگێن وان دا ڤه‌شارتى پتر ومه‌زنتره‌. ب ڕاستى مه‌ نيشان وهێجه‌ت بۆ هه‌وه‌ ئاشكه‌راكرن؛ دا وجه‌كێ بۆ خۆ ژێ بگرن، ئه‌گه‌ر هوين د گۆتن وشيره‌تا خودێ بگه‌هن.
ئه‌ڤه‌ نيشانا خه‌له‌تییا هه‌وه‌يه‌ كو هوين حه‌ز ژ وان بكه‌ن، چونكى هوين حه‌ز ژ وان دكه‌ن وقه‌نجییێ د گه‌ل وان دكه‌ن، وئه‌و حه‌ز ژ هه‌وه‌ ناكه‌ن ونه‌ڤيان ودوژمناتییا هه‌وه‌ دكه‌ن، وهوين باوه‌رییێ ب هه‌مى كيتابێن هاتينه‌ خوارێ دئينن وكيتابا وان يه‌ك ژ وانه‌، وئه‌و باوه‌رییێ ب كيتابا هه‌وه‌ نائينن، ڤێجا چاوا هوين حه‌ز ژ وان دكه‌ن؟ وئه‌گه‌ر ئه‌و هاتنه‌ نك هه‌وه‌ ژ منافقى ئه‌و دێ بێژن: مه‌ باوه‌رى ئينايه‌، وئه‌گه‌ر مانه‌ ب تنێ د گه‌ل يه‌ك ودو خه‌م وقه‌هرا خۆ ئاشكه‌را دكه‌ن، و ژ كه‌ربان دا تبلێن خۆ دده‌نه‌ به‌ر له‌قان، ده‌مێ ئه‌و هه‌وه‌ دبينن هوين حه‌ز ژ يه‌ك ودو دكه‌ن وهوين يه‌ك بيروڕانه‌، وئيسلام يا ب هێزه‌، وئه‌و ژ به‌ر ئيسلامێ دڕه‌زيلن. تو -ئه‌ى موحه‌ممه‌د- بێژه‌ وان: ژ كه‌رب وكينا خۆ دا بمرن. هندى خودێ‌یه‌ ب تشتێ ڤه‌شارتى د سنگان دا يێ ئاگه‌هداره‌، وجزايێ هه‌ر كه‌سه‌كى ل دويڤ كريارا وى دێ ده‌تێ.
ئه‌گه‌ر باشییه‌ك ژ سه‌ركه‌فتنه‌كێ يان مفايه‌كى گه‌هشته‌ هه‌وه‌ ئه‌و پێ ب خه‌م دكه‌ڤن، وئه‌گه‌ر نه‌خۆشییه‌ك ژ شكه‌ستنه‌كێ يان كێمبوونا مال ومرۆڤ وده‌رامه‌تى گه‌هشته‌ هه‌وه‌ كه‌يفا وان پێ دئێت، وئه‌گه‌ر هوين بێهنا خۆ فره‌هـ بكه‌ن ل سه‌ر وێ نه‌خۆشییا دگه‌هته‌ هه‌وه‌، وته‌قوا خودێ د وى تشتى دا بكه‌ن يێ وى فه‌رمان پێ ل هه‌وه‌ كرى، نه‌خۆشییا فێلبازییا وان زيانێ ناگه‌هينته‌ هه‌وه‌. وخودێ دۆرا ل وى هه‌مى كارى گرتى يێ ئه‌و كافر دكه‌ن.
وتو -ئه‌ى موحه‌ممه‌د- ل بيرا خۆ بينه‌ ده‌مێ تو ژ مالا خۆ ده‌ركه‌فتى كارێ شه‌ڕى ته‌ كرى، دا ڕێزێن صه‌حابییێن خۆ دورست بكه‌ى، وهه‌ر يه‌كى جهێ وى بۆ ده‌ستنيشان بكه‌ى بۆ كرنا شه‌ڕێ كافران ل (ئوحودێ). وخودێ گوهدێرێ پڕزانايه‌.
ده‌مێ دلێ به‌نى سه‌له‌مه‌ وبه‌نى حارثییان چوويێ د گه‌ل سه‌رۆكێ خۆ يێ منافق عه‌بدللايێ كوڕێ ئوبه‌ى بزڤڕن؛ ژ ترسێن شه‌ڕێ د گه‌ل دوژمنى دا، به‌لێ خودێ ئه‌و پاراستن، وئه‌و د گه‌ل ته‌ مان ووان دا ڕێ وخۆ هێلا ب هيڤییا خودێ ڤه‌. وخودان باوه‌ر بلا خۆ بهێلنه‌ ب هيڤییا خودێ ب تنێ ڤه‌.
و ب ڕاستى خودێ هوين ل (به‌درێ) ب سه‌ر دوژمنێن هه‌وه‌ يێن بوتپه‌رێس ئێخستبوون د گه‌ل كو هژمار وچه‌كێ هه‌وه‌ يێ كێم ژى بوو، ڤێجا هوين ژ خودێ بترسن وپێگيرییێ ب فه‌رمانێن وى بكه‌ن؛ دا به‌لكى هوين سوپاسییا وى ل سه‌ر قه‌نجییێن وى بكه‌ن.
ده‌مێ ته‌ دگۆته‌ هه‌ڤالێن خۆ: ئه‌رێ ما هاريكارییا خودايێ هه‌وه‌ تێرا هه‌وه‌ ناكه‌ت كو ئه‌و ب سێ هزار فريشته‌يێن ژ عه‌سمانى بێنه‌ خوارێ هاريكارییا هه‌وه‌ بكه‌ت، دا هه‌وه‌ موكم بكه‌ن، وشه‌ڕى بۆ هه‌وه‌ بكه‌ن؟
به‌لێ ئه‌ڤ هاريكارییه‌ تێرا هه‌وه‌ هه‌يه‌. ومزگينییه‌كا دى ژى بۆ هه‌وه‌ هه‌يه‌: ئه‌گه‌ر هوين ل سه‌ر شه‌ڕێ د گه‌ل دوژمنى بێهنا خۆ فره‌هـ بكه‌ن وته‌قوا خودێ ب گوهدارییا فه‌رمانێن وى بكه‌ن، وئه‌و د ڤێ ده‌ليڤه‌يا خۆ دا ب له‌ز بێنه‌ هه‌وه‌، هزر بكه‌ن دێ هه‌وه‌ برينن، خودێ ب پێنچ هزاران ژ فريشته‌يێن نيشانكرى، دێ هاريكارییا هه‌وه‌ كه‌ت.
وئه‌ڤ هاريكرنا هه‌وه‌ ب فريشته‌يان ب تنێ ژ به‌ر هندێ بوويه‌ دا خودێ وێ بۆ هه‌وه‌ بكه‌ته‌ مزگينى ودا دلێن هه‌وه‌ پێ موكم ببن، وكه‌يفخۆش ببن ب وێ سۆزا خودێ دايێ. وسه‌ركه‌فتن هه‌ما ب تنێ ژ نك خودايێ زاله‌، يێ د گۆتن وكريارێن خۆ دا كاربنه‌جه.
وسه‌ركه‌فتنا هه‌وه‌ ل (به‌درێ) بۆ هندێ بوو دا هنده‌ك كافر ب كوشتنێ تێ بچن، ودا ئه‌وێن ژ كوشتنێ قورتال بووين ژى ب خه‌م وكۆڤان ڤه‌ بزڤڕن وبێن ته‌نگ ببن، وسه‌رشۆڕى وشه‌رمزارییا وان ئاشكه‌را ببت.
ئه‌ى موحه‌ممه‌د د كارێ به‌نییان دا چو تشته‌ك د ده‌ستێ ته‌ دا نينه‌، وبه‌لكى هنده‌ك ژ ڤان يێن شه‌ڕێ ته‌ كرى دلێ وان بۆ ئيسلامێ ڤه‌ببت وموسلمان ببن، ڤێجا خودێ تۆبێ بدانته‌ سه‌ر وان. وئه‌وی عه‌زاب بده‌ت یێ بمينته‌ ل سه‌ر كوفرا خۆ.
وهه‌ر تشته‌كێ  ل عه‌سمانان وهه‌ر تشته‌كێ ل عه‌ردى يێ خودێ ب تنێ‌یه‌، يێ وى بڤێت ئه‌و گونه‌هێن وى بۆ ژێ دبه‌ت، ويێ وى بڤێت ئه‌و وى عه‌زاب دده‌ت. وخودێ گونه‌هـ ژێبرێ دلۆڤانكاره‌.
ئه‌ى ئه‌وێن باوه‌رى ئيناى خۆ ژ هه‌مى ڕه‌نگێن ربايێ بده‌نه‌ پاش، وده‌مێ هوين قه‌ره‌كى دده‌ن زێده‌يییێ ل سه‌ر سه‌رمالێ خۆ وه‌رنه‌گرن ئه‌گه‌ر خۆ يا كێم ژى بت، ڤێجا پا چاوا ئه‌گه‌ر ئه‌و زێده‌يى ل ده‌مێ زڤڕاندنا قه‌رى هندى دى پتر لێ بێت؟ وهوين ته‌قوایا خودێ بكه‌ن؛ دا به‌لكى هوين ب سه‌ركه‌ڤن.
وهوين په‌رژانه‌كى بۆ خۆ د ناڤبه‌را خۆ ووى ئاگرى دا بدانن يێ بۆ كافران هـاتییه‌ ئاماده‌كرن.
وهويـن گوهدارییا خودێ وپێغه‌مبه‌رى بكه‌ن؛ دا به‌لكى ڕه‌حم ب هه‌وه‌ بێته‌برن.
وهوين ب گوهدارییا خودێ وپێغه‌مبه‌رێ وى له‌زێ بكه‌ن دا غه‌فراندنه‌كا مه‌زن ژ نك خودايێ خۆ ب ده‌ست خۆ ڤه‌ بينن، وبه‌حه‌شته‌كا به‌رين، يا فره‌هییا وێ هندى عه‌سمانان وعه‌ردى، خودێ بۆ ته‌قواداران ئاماده‌كرییه‌.
ئه‌وێن مالێ خۆ ل به‌رفره‌هییێ وته‌نگاڤییێ خه‌رج دكه‌ن، وئه‌وێن ب صه‌بركێشانێ كه‌ربا دلێ خۆ دادكه‌ن، وئه‌گه‌ر شيانه‌ وان يێن زۆردارى لێكرى لێ دبۆرن. وئه‌ڤه‌ ئه‌و قه‌نجییه‌ يا خودێ حه‌ز ژ خودانێن وێ دكه‌ت.
وئه‌وێن ئه‌گه‌ر گونه‌هه‌كا مه‌زن كر يان ب كرنا گونه‌هه‌كا كێمتر زۆردارى ل خۆ كر، بيرا خۆ ل سۆز وگه‌فا خودێ ئيناڤه‌ ڤێجا ل خودايێ خۆ زڤڕين وتۆبه‌كرن، وداخوازا ژێبرنا گونه‌هان بۆ خۆ ژێ كر، وئه‌و باش دزانن كو ب تنێ خودێ‌یه‌  گونه‌هان ژێ دبه‌ت، له‌و ئه‌و ل سه‌ر گونه‌هێ نامينن، وئه‌و دزانن كو ئه‌گه‌ر وان تۆبه‌كر خودێ تۆبا وان دێ قه‌بويل كه‌ت.
خودانێن ڤان سالۆخه‌تێن مه‌زن جزايێ وان ئه‌وه‌ خودێ گونه‌هێن وان ڤه‌شێرت، وبه‌حه‌شتێن ئاڤێن هوين د بن داروبار وقه‌سرێن وان دا دچن بۆ وان هه‌نه‌، هه‌روهه‌ر ئه‌و دێ تێدا مينن وژێ ده‌رناكه‌ڤن. وبه‌حه‌شت ولێبۆرينا گونه‌هان چ خۆش جزايه‌ بۆ كاركه‌ران.
خودێ د گه‌ل خودان باوه‌ران دئاخڤت دا دله‌ى دله‌ى وان بده‌ت ده‌مێ ل ڕۆژا (ئوحودێ) ئه‌و ب سه‌رێ وان هاتى يا ب سه‌رى هاتى كو به‌رى هه‌وه‌ چه‌ند ملله‌ت بۆرينه‌، خودان باوه‌رێن وان ب شه‌ڕێ كافران هاتينه‌ جه‌رباندن ودويماهى بۆ وان بوويه‌، ڤێجا هوين ل عه‌ردى بگه‌ڕن وبه‌رێ خۆ بده‌نێ كانێ دويماهییا ئه‌وان يێن دره‌و ب خودێ وپێغه‌مبه‌ران كرى چاوا بوويه‌.
ئه‌ڤ قورئانه‌ نيشادانه‌كا ئاشكه‌رايه‌ بۆ ڕێكا حه‌ق، وبيرئينانه‌كه‌ دلێن ته‌قواداران ئه‌وێن ژ خودێ دترسن پێ نه‌رم دبن، و به‌حسێ ته‌قواداران ب تايبه‌تى هاته‌كرن؛ چونكى ئه‌ون د ناڤ خه‌لكى دا يێن مفاى بۆ خۆ ژێ دبينن.
وهوين -گه‌لى خودان باوه‌ران- ژ شه‌ڕێ دوژمنێ خۆ لاواز نه‌بن، و ژ به‌ر ئه‌وا ل (ئوحودێ) ب سه‌رێ هه‌وه‌ هاتى ب خه‌م نه‌كه‌ڤن، وهوينن يێن سه‌ركه‌فتى ودويماهى بۆ هه‌وه‌يه‌، ئه‌گه‌ر هه‌وه‌ باوه‌رى ب خودێ وپێغه‌مبه‌رێ وى هه‌يه‌.
ئه‌گه‌ر ل (ئوحودێ) برينه‌ك يان كوشتنه‌ك گه‌هشتبته‌ هه‌وه‌ -گه‌لى خودان باوه‌ران- ڤێجا ژ به‌ر هندێ هوين ب خه‌م كه‌فتبن، پانێ برينه‌ك وكوشتنه‌كا وه‌كى وێ ل (به‌درێ) گه‌هشتبوو بوتپه‌رێسان ژى. وخودێ ئه‌وان ڕۆژان د ناڤبه‌را مرۆڤان دا دزڤڕينت، جاره‌كێ سه‌ركه‌فتن وجاره‌كا دى شكه‌ستن، ژ به‌ر وێ حكمه‌تا وى د وێ چه‌ندێ دا هه‌ى، كو خودان باوه‌رێ ڕاستگۆ ژ يێ دى ئاشكه‌را ببت، و هنده‌ك ژ هه‌وه‌ ب شه‌هيدبوونێ ب قه‌در بكه‌ڤن. وخودێ حه‌ز ژ وان ناكه‌ت يێن زۆردارى ل خۆ كرى، وخۆ ژ شه‌ڕێ د ڕێكا وى دا دايه‌ پاش.
وئه‌ڤ شكه‌ستنا ل (ئوحودێ) چێبووى جه‌ڕباندن وڤه‌وژارتنه‌ك بوو بۆ خودان باوه‌ران، وڕزگاركرنه‌ك بوو بۆ وان ژ كافران، وتێبرنه‌ك بوو بۆ كافران.
ئه‌ى صه‌حابییێن موحه‌ممه‌دى ئه‌رێ هه‌وه‌ هزر دكر كو هوين دێ چنه‌ به‌حه‌شتێ، بێى هوين ب شه‌ڕ وته‌نگاڤییان بێنه‌ جه‌ڕباندن؟ هوين ناچنه‌ به‌حه‌شتێ حه‌تا هوين نه‌ئێنه‌ جه‌ڕباندن، وخودێ جيهادكه‌ران ژ هه‌وه‌ بناست، ووان ژى بناست يێن صه‌برێ ل سه‌ر به‌رگرییا نه‌ياران دكێشن.
وب ڕاستى هه‌وه‌ به‌رى شه‌ڕێ (ئوحودێ) خوزى ڕادهێلان كو هوين به‌رانبه‌ر دوژمنى ڕاوه‌ستن؛ دا شه‌ره‌فا جيهادێ وشه‌هيدبوونا د ڕێكا خودێ دا يا برايێن هه‌وه‌ ل (به‌درێ) ب ده‌ست خۆ ڤه‌ ئيناى هوين ژى ب ده‌ست خۆ ڤه‌ بينن، ئه‌ڤه‌ ئه‌وا هه‌وه‌ داخواز دكر بۆ هه‌وه‌ ب جهـ هات، ڤێجا شه‌ڕى بكه‌ن وصه‌برێ بكێشن.
وهه‌ما موحه‌ممه‌د پێغه‌مبه‌ره‌كه‌ وه‌كى پێغه‌مبه‌رێن به‌رى خۆ په‌ياما خودايێ خۆ دگه‌هينت. ئه‌رێ ڤێجا ئه‌گه‌ر ئه‌و ب ڕۆژا خۆ مر، يان ژى هاته‌ كوشتن وه‌كى دوژمنان به‌لاڤ كرى هوين دێ ژ دينێ خۆ زڤڕنه‌ڤه‌، ووێ هێلن يا پێغه‌مبه‌رێ هه‌وه‌ بۆ هه‌وه‌ پێ هاتى؟ وهه‌چییێ ژ هه‌وه‌ ژ دينێ خۆ بزڤڕت ئه‌و ب تشته‌كى زيانێ ناگه‌هينته‌ خودێ، به‌لكى ئه‌و زيانه‌كا مه‌زن دێ گه‌هينته‌ خۆ. وهه‌چییێ ل سه‌ر باوه‌رییێ موكم بمينت وسوپاسییا خودايێ خۆ بكه‌ت، هندى خودێ‌یه‌ باشترين جزاى دێ ده‌ته‌ وى.
كه‌سه‌ك نامرت بێى ئانه‌هى وقه‌ده‌را خودێ وحه‌تا وى ده‌مى خلاس دكه‌ت يێ خودێ بۆ وى داناى ونڤيسى نڤيسينه‌كا پاش ئێخستى. وهه‌چییێ ب كارێ خۆ په‌رتالێ دنيايێ بخوازت، ئه‌م دێ وێ بارێ ژێ ده‌ينێ يا مه‌ بۆ وى نڤيسى، ووى چو بار وپشك ل ئاخره‌تێ نابت، وهه‌چییێ ب كارێ خۆ جزايێ خودێ يێ ئاخره‌تى بخوازت ئه‌م دێ وێ ده‌ينێ يا ئه‌و دخوازت، وجزايێ وى ب تمامى ئه‌م دێ ده‌ينێ د گه‌ل وى ڕزقێ د دنيايێ دا بۆ وى هاتییه‌ نڤيسين، چونكى ئه‌ڤه‌ ئه‌وه‌ يێ ب گوهدارى وجيهادا خۆ سوپاسییا مه‌كرى، وئه‌م جزايێ شوكرداران ب باشى دێ ده‌ينێ.
گه‌له‌ك پێغه‌مبه‌رێن به‌رێ كۆمێن گه‌له‌ك ژ هه‌ڤالێن وان شه‌ڕ د گه‌ل وان دا كرينه‌، ڤێجا ژ به‌ر وێ برين وكوشتنا گه‌هشتییه‌ وان ئه‌و لاواز نه‌ بووبوون؛ چونكى ئه‌و د ڕێكا خودايێ وان دا بوو، وئه‌و سست نه‌بووبوون، وخۆ بۆ دوژمنى نه‌شكاندبوو، به‌لكى وان صه‌بر ل سه‌ر وێ كێشا يا هاتییه‌ سه‌رێ وان. وخودێ حه‌ز ژ بێهن فره‌هان دكه‌ت.
وگۆتنا وان بێهن فره‌هان ب تنێ ئه‌و بوويه‌ وان گۆت: خودايێ مه‌ گونه‌هێن مه‌، وئه‌و زێده‌گاڤییا ژ مه‌ ده‌ركه‌فتى د كارێ دينێ مه‌ دا تو بۆ مه‌ ژێ ببه‌، وپییێن مه‌ موكم بكه‌ دا ئه‌م ژ شه‌ڕێ دوژمنێ خۆ نه‌ڕه‌ڤين، ومه‌ ب سه‌ر وان بێخه‌ يێن باوه‌ری نه‌ئيناى.
ئينا خودێ جزايێ وان د دنيايێ دا وجزايێ باشێ مه‌زن ل ئاخره‌تێ ژى دا وان، وخودێ حه‌ز ژ قه‌نجیكاران دكه‌ت.
ئه‌ى گه‌لى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى ئه‌گه‌ر هوين گوهدارییا وان بكه‌ن يێن كافرى ب خوداينییا من كرى، وباوه‌رى ب پێغه‌مبه‌رێن من نه‌ئيناى ژ جوهى وفه‌لان ومنافق وبوتپه‌رێسان د وى تشتى دا يێ ئه‌و فه‌رمانێ پێ ل هه‌وه‌ دكه‌ن، ئه‌و دێ هه‌وه‌ ژ ڕێكا حه‌ق به‌رزه‌كه‌ن، وهوين دێ ژ دينێ خۆ ده‌ركه‌ڤن، ڤێجا ب زيانا ئاشكه‌را و تێچوونا مسوگه‌ر ڤه‌ هوين دێ زڤڕن.
ئه‌و هه‌وه‌ ب سه‌ر نائێخن، به‌لكى خودێ‌یه‌ هه‌وه‌ ب سه‌ردئێخت، وئه‌و باشترين پشته‌ڤانه‌، د گه‌ل وى هه‌وه‌ پێتڤى ب پشته‌ڤانییا كه‌سه‌كێ دى نابت.
ئه‌م مه‌زنترين ترس وسه‌همێ دێ هاڤێينه‌ دلێ كافران ژ به‌ر كو وان هنده‌ك خوداوه‌ندێن ژ قه‌ستا بۆ خودێ كرنه‌ هه‌ڤپشك، ووان چو هێجه‌ت وده‌ليل ل سه‌ر هندێ نينن كو ئه‌ڤه‌ د گه‌ل خودێ دهێژاى په‌رستنێنه‌، ڤێجا حالێ وان د دنيايێ دا: ترس وسه‌هما ژ خودان باوه‌رانه‌، وجهێ وان يێ ئه‌و ل ئاخره‌تێ دچنێ ئاگره‌؛ ژ به‌ر زۆردارى ودوژمنكارییا وان، وئه‌ڤ جهه‌ بۆ وان پيسه‌ جهه‌ .
و ب ڕاستى خودێ په‌يمانا خۆ دگه‌ل هه‌وه‌ كو هه‌وه‌ ب سه‌ربێخت پێك ئينا، ده‌مێ هه‌وه‌ ب ئانه‌هییا وى ل شه‌ڕێ (ئوحودێ) كافر دكوشتن، حه‌تا هوين ترساين و ژ كرنا شه‌ڕى لاواز بووين وهوين د ناڤبه‌را خۆ دا ژێك جودابووين: كانێ ل جهێن خۆ بمينن، يان ژى جهێن خۆ بهێلن وبچن ده‌سكه‌فتییان كۆم بكه‌ن؟ وهه‌وه‌ گوهدارییا پێغه‌مبه‌رێ خۆ نه‌كر ده‌مێ وى فه‌رمان ل هه‌وه‌ كرى كو ب چ حالێ هه‌ى هوين جهێن خۆ نه‌هێلن، هنگى شكه‌ستن كه‌ته‌ ڕێزێن هه‌وه‌ پشتى وى ئه‌و نيشا چاڤێن هه‌وه‌ داى يا هه‌وه‌ حه‌ز ژێ دكر ژ سه‌ركه‌فتنێ، وئاشكه‌را بوو كو هنده‌ك ژ هه‌وه‌ هه‌نه‌ ده‌سكه‌فتى دڤێن، وهنده‌ك ژ هه‌وه‌ هه‌نه‌ ئاخره‌ت دڤێت، پاشى خودێ به‌رێ هه‌وه‌ ژ وان وه‌رگێڕا؛ دا هه‌وه‌ بجه‌ڕبينت، و ب ڕاستى خودێ تۆبه‌ وپه‌شێمانییا هه‌وه‌ زانى له‌و وى هوين عـه‌فـى كــرن، وخــودێ خودان سه‌راتى وقه‌نجییا مه‌زنه‌ ل سه‌ر خودان باوه‌ران.
هوين -گه‌لى صه‌حابییێن موحه‌ممه‌دى- ل بيرا خۆ بينن ده‌مێ هوين ژ نه‌يارێن خۆ ڕه‌ڤين وهه‌وه‌ قه‌ستا چياى كرى، وهوين ژ ترس ومه‌نده‌هۆشییێن خۆ دا ل كه‌سێ نه‌ دزڤڕين، وپێغه‌مبه‌رێ خودێ -سلاڤ لێ بن- ل مه‌يدانا شه‌ڕى موكم ما بوو و ل پشت هه‌وه‌ گازى هه‌وه‌ دكر ودگۆت: ئه‌ى به‌نییێن خودێ وه‌رنه‌ نك من، وهه‌وه‌ هاى ژ وى نه‌بوو، ئينا جزايێ هه‌وه‌ ئه‌و بوو خودێ ئێش وته‌نگاڤى وخه‌م ب سه‌ر هه‌وه‌ دا ئينا؛ دا هوين ب خه‌م نه‌كه‌ڤن ل سه‌ر وێ سه‌ركه‌فتن وده‌سكه‌فتییێ نه‌گه‌هشتییه‌ هه‌وه‌، و ل سه‌ر وێ ترس وشكه‌ستنا ب سه‌ر هه‌وه‌ دا هاتى. وخودێ ب هه‌مى كارێ هه‌وه‌ يێ شاره‌زايه‌، تشته‌ك ژێ ل وى نائێته‌ ڤه‌شارتن.
پاشى پشتى وێ خه‌م ونه‌خۆشییێ وى دلڕحه‌تى وباوه‌رییا ب سۆزا خۆ دا هه‌وه‌، و ژ نيشانێن وێ چه‌ندێ نقرۆسك ب سه‌ر هنده‌ك ژ هه‌وه‌ دا هاتنه‌ خوارێ، وده‌سته‌كه‌كا دى خه‌ما وان ئه‌و بوو ئه‌و خۆ قورتال بكه‌ن، ولاوازى گه‌هشتێ وهه‌ما ب خۆ ب تنێ ڤه‌ موژيل بوون، ووان هزره‌كا خراب ژ خودايێ خۆ، له‌و تو دێ بينى ئه‌و ل سه‌ر ده‌ركه‌فتنا خۆ دپه‌شێمانن، دبێژن: ما د ڤێ ده‌ركه‌فتنێ دا تشته‌ك ب مه‌ هه‌بوو؟ تو بێژه‌ وان: هندى كاره‌ هه‌مى ب خودێ‌یه‌، وئه‌و بوو يێ ده‌ركه‌فتنا هه‌وه‌ وتشتێ هاتییه‌ سه‌رێ هه‌وه‌ بۆ هه‌وه‌ ته‌قديركرى، و ژ كه‌سه‌را ل سه‌ر ده‌ركه‌فتنا ژ بۆ شه‌ڕى ئه‌و وى تشتى د دلێ خۆ دا ڤه‌دشێرن يێ بۆ ته‌ ئاشكه‌را نه‌كه‌ن، ئه‌و دبێژن: ئه‌گه‌ر تشته‌كێ كێم ژى د ڤێ مه‌سه‌لێ دا ب مه‌ با ئه‌م ئه‌ها ل ڤێرێ نه‌دهاتينه‌ كوشتن، تو بێژه‌ وان: مرن ب ده‌ستێ خودێ‌یه‌، وئه‌گه‌ر هوين د مالێن خۆ ژى دا بانه‌، وخودێ حه‌زكربا هوين بمرن، ئه‌وێن كوشتن ل سه‌ر هاتییه‌ نڤيسين دا ده‌ركه‌ڤنه‌ وان جهێن ئه‌و لێ بێنه‌ كوشتن، وخودێ ئه‌ڤ چه‌نده‌ نه‌كر ژ به‌ر هندێ نه‌بت دا وێ گومان ونفاقا د سنگێ هه‌وه‌ دا بجه‌ڕبينت، ودا باشى وپيسى ژێك ڤاڤێر بكه‌ت، ودا ب گۆتن وكريار خودان باوه‌رى ژ منافقى بۆ مرۆڤان ئاشكه‌را بكه‌ت. وخودێ ب وى تشتێ د سنگێ به‌نیێن وى دا هه‌ى يێ شاره‌زايه‌، وتشته‌ك ژ كارێ وان ل به‌ر وى به‌رزه‌ نابت.
هندى ئه‌ون يێن ڕه‌ڤين ژ هه‌وه‌ ژ شه‌ڕى ل ڕۆژا خودان باوه‌ر وبوتپه‌رێس گه‌هشتينه‌ يه‌ك ل (ئوحودێ)، هه‌ما ژبه‌ر هنده‌ك گونه‌هێن وان كرين شه‌يتانى ئه‌و ئێخستنه‌ د ڤێ گونه‌هێ دا، وخودێ ل وان بۆرى وئه‌و جزا نه‌دان. هندى خودێ‌یه‌ بۆ گونه‌هكارێن تۆبه‌كه‌ر گونه‌هـ ژێبره‌ ، يێ ئارامه‌ له‌زێ د جزادانا وى دا ناكه‌ت يێ بێ ئه‌مرییا وى بكه‌ت.
ئه‌ى ئه‌وێن باوه‌رى ئيناى وه‌كى وان كافران نه‌بن يێن باوه‌رى ب خودايێ خۆ نه‌ئيناى، هندى ئه‌ون ئه‌و دبێژنه‌ برايێن خۆ ژ كافران ده‌مێ ئه‌و ده‌ردكه‌ڤن ل عه‌ردى دگه‌ڕيێن بۆ كۆمكرنا ڕزقێ خۆ يان ژى د گه‌ل شه‌ڕكه‌ران ده‌ردكه‌ڤنه‌ غه‌زايێ ڤێجا دمرن يان تێنه‌كوشتن: ئه‌گه‌ر ئه‌و ده‌رنه‌كه‌فتبانه‌ وشه‌ڕ نه‌كربا ومابانه‌ ل نك مه‌ ئه‌و نه‌دمرن ونه‌دهاتنه‌ كوشتن. وئه‌ڤ گۆتنه‌ پتر وان دئێشينت وخه‌مێ وكه‌سه‌رێ ل وان زێده‌ دكه‌ت، ڤێجا هندى خودان باوه‌رن دزانن ئه‌ڤ چه‌نده‌ ب قه‌ده‌را خودێ‌یه‌ له‌و خودێ به‌رێ وان دده‌ته‌ هيدايه‌تێ، وموصيبه‌تێ ل سه‌ر وان سڤك دكه‌ت، وخودێ وى دهێلته‌ ساخ يێ وى ژين بۆ حه‌ز كرى ووى دمرينت يێ ئه‌جه‌لێ وى ب دويماهى بێت. وخودێ ب وى هه‌مى كارێ هوين دكه‌ن يێ بينه‌ره‌.
وئه‌گه‌ر هوين ل ده‌مێ جيهادا د ڕێكا خودێ دا بێنه‌ كوشتن يان ل ده‌مێ شه‌ڕى هوين بمرن، خودێ گونه‌هێن هه‌وه‌ دێ بۆ هه‌وه‌ ژێ به‌ت، و ب دلۆڤانییه‌كا ژ نك خۆ دێ ره‌حمێ ب هه‌وه‌ به‌ت، وهوين ب گه‌هشتنا به‌حه‌شتێ دێ ب سه‌ركه‌ڤن، وئه‌و چێتره‌ ژ دنيايێ وئه‌و تشتێ خه‌لكێ وێ كۆم دكه‌ت.
وئه‌گه‌ر ژییێ هه‌وه‌ د ڤێ دنيايێ دا ب دويماهى هات، وهوين ل سه‌ر جهێن خۆ مرن، يان هوين ل مه‌يدانا شه‌ڕى هاتنه‌ كوشتن، هوين بۆ نك خودێ ب تنێ دێ ئێنه‌ كۆمكرن، وئه‌و سه‌را كريارێن هه‌وه‌ دێ هه‌وه‌ جزاده‌ت.
ڤێجا ژ دلۆڤانییا خودێ ب ته‌ وهه‌ڤالێن ته‌ خودێ منه‌ت ل ته‌ كر وتو د گه‌ل وان نه‌رم كرى، وئه‌گه‌ر تو يێ ڕه‌وشت خراب ودل ڕه‌ق باى، دا هه‌ڤالێن ته‌ ژ ته‌ ڤه‌ڕه‌ڤن، ڤێجا تو ل وان نه‌گره‌ ژ به‌ر يا وان ل شه‌ڕێ (ئوحودێ) كرى، وتو داخوازێ ژ خودێ بكه‌ دا گونه‌هێن وان بۆ وان ژێ ببه‌ت، وتو د وان كاران دا يێن هه‌وجه‌يى ب مشێوره‌تێ هه‌بت گۆتنا وان وه‌ربگره‌، وئه‌گه‌ر دلێ ته‌ ل سه‌ر كاره‌كى موكم بوو تو وى كارى بكه‌ وخۆ بهێله‌ ب هيڤییا خودێ ب تنێ ڤه‌، هندى خودێ‌یه‌ حه‌ز ژ وان دكه‌ت يێن خۆ دهێلنه‌ ب هيڤییا وى ڤه‌.
ئه‌گه‌ر خودێ ب سه‌ركه‌فتن وهاريكارییا خۆ پشته‌ڤانییا هه‌وه‌ بكه‌ت كه‌سه‌ك نينه‌ بشێته‌ هه‌وه‌، وئه‌گه‌ر ئه‌و هه‌وه‌ بشكێنت ئه‌و كییه‌ يێ بشێت هه‌وه‌ ب سه‌ربێخت پشتى وى هوين شكاندين؟ وخودان باوه‌ر بلا خۆ بهێلنه‌ ب هيڤییا خودێ ب تنێ ڤه‌.
ونه‌بوويه‌ بۆ پێغه‌مبه‌ره‌كى خيانه‌تێ ل هه‌ڤالێن خۆ بكه‌ت كو تشته‌كى ژ ده‌سكه‌فتییان بۆ خۆ ببه‌ت، وهه‌چییێ ژ هه‌وه‌ وێ چه‌ندێ بكه‌ت ل ڕۆژا قيامه‌تێ دێ ئێت وى تشتى هلگرت يێ وى برى؛ دا ل پێش چاڤ شه‌رما وى پێ بچت، پاشى هه‌ر يه‌كى جزايێ وى ب تمامى وبێ كێمكرن وزۆردارى دێ بۆ ئێته‌دان.
ئه‌وێ مه‌خسه‌دا وى ڕازيبوونا خودێ بت وه‌كى وى نابت يێ هه‌ر گونه‌هان دكه‌ت، وخودايێ خۆ عێجز بكه‌ت، ڤێجا ژ به‌ر وێ چه‌ندێ خۆ هێژاى ئاكنجيبوونا ل جه‌هنه‌مێ بكه‌ت، وئه‌و چ نه‌خۆش جهێ لێ زڤڕينییه‌!
خه‌لكێ به‌حه‌شتێ وخه‌لكێ جه‌هنه‌مێ ده‌ره‌جێن وان د وه‌كى يه‌ك نينن. وخودێ ب كريارێن وان يێ بينه‌ره‌ چو ل وى به‌رزه‌ نابت.
ب ڕاستى خودێ مننه‌ت ل خودان باوه‌رێن عه‌ره‌ب كر؛ كو پێغه‌مبه‌ره‌ك ژ وان ب خۆ د ناڤ وان دا هنارتى، ئايه‌تێن قورئانێ بۆ وان دخوينت، ووان ژ بوتپه‌رێسییێ وڕه‌وشتێن خراب پاقژ دكه‌ت، وقورئانێ وسوننه‌تێ نيشا وان دده‌ت، ئه‌گه‌ر چ ئه‌و به‌رى ڤى پێغه‌مبه‌رى د به‌رزه‌بوون و د بێ فامییه‌كا ئاشكه‌را دا بوون.
ئه‌رێ وده‌مێ به‌لايه‌ك ب سه‌ر هه‌وه‌ دا هات -وئه‌و ئه‌و گرفتارى بوو يا ل ڕۆژا (ئوحودێ) گه‌هشتییه‌ هه‌وه‌- وهه‌وه‌ دو جاركى وه‌كى وێ ب سه‌رێ بوتپه‌رێسان ل ڕۆژا (به‌درێ) ئينابوو، هوين ژ مه‌نده‌هۆشى ڤه‌ دێ بێژن: ئه‌ڤه‌ چاوا چێ دبت وئـــه‌م موسلمانين وپێغه‌مبه‌رێ خــودێ -سلاڤ لێ بن- يێ د ناڤ مه‌ دا وئه‌وێن هه‌ بوتپه‌رێسن؟ تو -ئه‌ى موحه‌ممه‌د- بێژه‌ وان: ئه‌و ژ نك هه‌وه‌ ب خۆيه‌ ژ ئه‌گه‌را نه‌گوهدارییا هه‌وه‌يه‌ بۆ فه‌رمانا پێغه‌مبه‌رى وچوونا هه‌وه‌ بۆ كۆمكرنا ده‌سكه‌فتییان. هندى خودێ‌یه‌ وێ دكه‌ت يا وى بڤێت ووى حوكمى دكه‌ت يێ ئه‌و حه‌ز بكه‌ت، كه‌س حوكمێ وى ناگوهۆرت.
وئه‌و برين وكوشتنا ل (ئوحودێ) ل ڕۆژا كۆما خودان باوه‌ران وكۆما بوتپه‌رێسان گه‌هشتينه‌ يه‌ك هاتییه‌ سه‌رێ هه‌وه‌، ل سه‌رى خودان باوه‌ر ب سه‌ركه‌فتين پاشى بوتپه‌رێس، ئه‌و هه‌مى ب قه‌ده‌را خودێ چێ بووبوو، و ژ به‌ر هندێ بوو دا خودێ خودان باوه‌رێن ڕاستگۆ بناست.
و دا ئه‌و دوڕوییان بناست ئه‌وێن خودێ يا دلێ وان ئاشكه‌راكرى ده‌مێ خودان باوه‌ران گۆتییه‌ وان: وه‌رن د گه‌ل مه‌ شه‌ڕى د ڕێكا خودێ دا بكه‌ن، يان ب زێده‌كرنا هژمارا مه‌ بۆ مه‌ ببنه‌ پشته‌ڤان، وان گۆتى: ئه‌گه‌ر مه‌ زانيبا هوين دێ شه‌ڕێ يه‌كى كه‌ن ئه‌م دا شه‌ڕى د گه‌ل هه‌وه‌ دژى وى كه‌ين، ئه‌و ل ڤێ ڕۆژێ ژ باوه‌رییێ پتر دنێزيكى كافریێنه‌؛ چونكى ئه‌و وى تشتێ نه‌ د دلێ خۆ دا ب ده‌ڤێن خۆ دبێژن. وخودێ ب وێ يا ئه‌و د سنگێن خۆ دا ڤه‌دشێرن زاناتره‌.
ئه‌وێن روينشتين وگۆتينه‌ برايێن خۆ يێن ل ڕۆژا (ئوحودێ) د شه‌ڕێ خۆ دا دژى بوتپه‌رێسان د گه‌ل خودان باوه‌ران نه‌خۆشى هاتییه‌ سه‌رى: ئه‌گه‌ر وان گوهدارییا مه‌ كربا ئه‌و نه‌ دهاتنه‌كوشتن. تو بێژه‌ وان: پا دێ مرنێ ژ خۆ دويربێخن ئه‌گه‌ر هوين د گۆتنا خۆ دا دڕاستگۆنه‌.
وتو هزرنه‌كه‌ كو ئه‌وێن د ڕێكا خودێ دا هاتينه‌ كوشتن دمرينه‌ ب چو ناحه‌سن، به‌لكى ئه‌و د ژينه‌كا به‌رزه‌خى دا دزێندينه‌ ل نك خودايێ خۆ، ڕزقێ وان د به‌حه‌شتێ دا بۆ وان دئێته‌ دان، وئه‌و يێن د خۆشییان دا.
ئه‌و دكه‌يفخۆشن ب وێ منه‌تا خودێ ل وان كرى، و ژ قه‌نجییا خۆ يا مه‌زن وكه‌ره‌ما خۆ يا به‌رفره‌هـ دايێ، ووان كه‌يف ب برايێن خۆ يێن موجاهد دئێت ئه‌وێن وان ل پشت خۆ هێلاينه‌ ل دنيايێ؛ دا ئه‌و ژى ب وێ سه‌ركه‌فتنێ ب سه‌ركه‌ڤن يا ئه‌و پێ سه‌ركه‌فتين، ژ به‌ر كو ئه‌و دزانن هندى ئه‌ون ئه‌و ژى دێ گه‌هنه‌ وێ خێرێ يا ئه‌و گه‌هشتينێ، ئه‌گه‌ر ئه‌و ژى د ڕێكا خودێ دا هاتنه‌ كوشتن، وكو چو ترس ل سه‌ر وان د وى تشتى دا يێ ل ئاخره‌تێ دئێته‌ ڕێكا وان نينه‌، وئه‌و ب خه‌م ناكه‌ڤن ل سه‌ر وێ بارا نه‌گه‌هشتییه‌ وان ژ دنيايێ.
وئه‌و د كه‌يفه‌كا مه‌زن دانه‌ ژ به‌ر وان قه‌نجییێن خودێ يێن بۆ وان هاتينه‌ دان، وكو خودێ خێرا وان يێن باوه‌رى ب وى ئيناى به‌رزه‌ ناكه‌ت، به‌لكى ژ قه‌نجییا خۆ بۆ وان ب خودان دكه‌ت ومه‌زن دكه‌ت.
ئه‌وێن د گازییا خودێ و پێغه‌مبه‌رێ وى هاتين و ل دويڤ بوتپه‌رێسان ده‌ركه‌فتينه‌ (حمراء الأسد) پشتى ئه‌و ل شه‌ڕێ (ئوحودێ) شكه‌ستين د گه‌ل كو ئێش وبرين كه‌فتبوونه‌ له‌شێ وان، بۆ ئه‌وێن قه‌نجى كرى ژ وان وته‌قواداران خێره‌كا مه‌زن هه‌يه‌.
وئه‌و ئه‌ون يێن هنده‌كان گۆتیێ: ئه‌بوو سفيان‌ وئه‌وێن د گه‌ل دا يێن كۆم بووينه‌ڤه‌ وڤێ جارێ دێ ئێن هه‌وه‌ برينن، ڤێجا هوين ژ وان بترسن، به‌لێ ڤێ ترساندنێ باوه‌رییا وان ب سۆزا خودێ پتر لێ كر، وڤێ چه‌ندێ ئه‌و سست نه‌كرن، وئه‌و چوونه‌ وى جهێ خودێ حه‌زكرى، وگۆتن: خودێ تێرا مه‌ هه‌يه‌ وئه‌و چێترين وه‌كيله‌.
ئينا ئه‌و ژ (حمراء الأسد) زڤڕينه‌ (مه‌دينێ) ب قه‌نجییه‌كێ ڤه‌ ژ نك خودێ وسه‌راتیێ ڤه‌ وكو جهێ وان يێ بلنده‌، وباوه‌رییا وان پتر لێ هات، ووان دوژمنێن خودێ ڕه‌زيل كرن، وئه‌و ژ كوشتنێ وشه‌ڕى هاتنه‌ پاراستن، ووان ب گوهدارییا خودێ وپێغه‌مبه‌رێ وى دويكه‌فتنا ڕازيبوونا وى كر. وخودێ خودانێ قه‌نجییه‌كا مه‌زنه‌ ل سه‌ر وان و ل سه‌ر خه‌لكێ دى.
هه‌ما شه‌يتانه‌ هه‌وه‌ د ڤێ چه‌ندێ دا سست دكه‌ت، وئه‌و يێ هاتى دا هه‌وه‌ ب پشته‌ڤانێن خۆ بترسينت، ڤێجا هوين ژ بوتپه‌رێسان نه‌ترسن؛ چونكى ئه‌و دلاوازن ووان چو پشته‌ڤان نينن، وهوين ب گوهدارییا من ژ من بترسن ئه‌گه‌ر هوین دخودان‌ باوه‌رن.
وئه‌و كافرێن هه‌ ب له‌زكرنا خۆ د كافری وسه‌رداچوونێ دا بلا ته‌ -ئه‌ى موحه‌ممه‌د- ب خه‌م نه‌ئێخن، هندى ئه‌ون ئه‌و ب وێ چه‌ندێ چو زيانێ ناگه‌هيننه‌ خودێ، خودێ دڤێت چو خێرێ ل ئاخره‌تێ نه‌ده‌ته‌ وان؛ چونكى وان پشت دابوو گازییا ڕاست، وعه‌زابه‌كا دژوار بۆ وان هه‌يه‌.
هندى ئه‌ون يێن باوه‌رى ب كوفرێ گوهارتى ئه‌و ب تشته‌كى زيانێ ناگه‌هيننه‌ هه‌وه‌، به‌لكى زيانا كارێ وان بۆ وان ب خۆ دزڤڕت، وعه‌زابه‌كا ب ئێش بۆ وان ل ئاخره‌تێ هه‌يه‌.
وكافر بلا هزر نه‌كه‌ن ئه‌گه‌ر مه‌ ژیێ وان درێژكر، وخۆشیێن دنيايێ دانه‌ وان، ومه‌ ئه‌و ب كوفر وگونه‌هێن وان نه‌گرتن، ئه‌و وان ب وێ چه‌ندێ خێر گه‌هانده‌ خۆ، به‌لكى ئه‌م مرن وعه‌زابا وان ڤه‌دهێلين؛ دا ئه‌و پتر زۆردارییێ وسه‌رداچوونێ بكه‌ن، وعه‌زابه‌كا وان بشكێنت بۆ وان هه‌يه‌.
نه‌بوويه‌ خودێ هـه‌وه‌ -ئه‌ى ئه‌وێن هه‌وه‌ باوه‌رى ب خودێ ئيناى ودويكه‌فتنا پێغه‌مبه‌رێ وى كرى- ب ڤى ڕه‌نگێ هوين ل سه‌ر كو خودان باوه‌ر ومنافق دژێك جودا نه‌بن بهێلت حه‌تا ئه‌و پيسى ژ پاقژى ڤاڤێرت، ڤێجا دا منافق ژ خودان باوه‌رى بێته‌ جوداكرن. ونه‌ ژ كاربنه‌جهییا خودێ‌یه‌ -گه‌لى خودان باوه‌ران- كو ئه‌و هه‌وه‌ ب وى تشتێ نه‌به‌رچاڤ ژ كارێ به‌نییێن خۆ يێ ئه‌و پێ دزانت ئاگه‌هدار بكه‌ت، دا هوين خودان باوه‌رى ژ وان ژ منافقى ڤاڤێرن، به‌لكى ئه‌و ب گرفتارى وته‌نگاڤییان وان ئاشكه‌را دكه‌ت، به‌لێ پا خودێ ژ پێغه‌مبه‌رێن خۆ وى يێ وى بڤێت دهلبژێرت وهنده‌ك غه‌يبا د دلێ وان منافقان دا ب ڕێكا وه‌حییێ بۆ وى پێغه‌مبه‌رى دبێژت، ڤێجا هوين باوه‌رییێ ب خودێ وپێغه‌مبه‌رێ وى بينن، وئه‌گه‌ر هوين باوه‌رییه‌كا دورست بينن وته‌قوا خودايێ خۆ بكه‌ن، خێره‌كا مه‌زن بۆ هه‌وه‌ ل نك خودێ هه‌يه‌.
وئه‌وێن قه‌لسیێ ب وى تشتێ خودێ ژقه‌نجییا خۆ دايێ دكه‌ن بلا هزر نه‌كه‌ن ئه‌ڤ قه‌لسییه‌ بۆ وان باشه‌، به‌لكى ئه‌و خرابییه‌ بۆ وان؛ چونكى ئه‌ڤ ماله‌ يێ وان كۆمكرى ل ڕۆژا ڕابوونێ دێ بته‌ تۆكه‌ك كه‌فته‌ ستويێ وان. وخودايێ مه‌زنه‌ خودانێ ملكى، وئه‌وه‌ يێ پشتى نه‌مانا خه‌لكى هه‌مییێ دمينت، وئه‌و ب هه‌مى كريارێن هه‌وه‌ يێ شاره‌زايه‌، وئه‌و دێ جزايێ هه‌ر يه‌كى ل دويڤ حه‌قێ وى ده‌تێ.
ب ڕاستى خودێ گوهـ ل گۆتنا وان جوهییان بوو ئه‌وێن گۆتين: هندى خودێ‌یه‌ فه‌قيرێ به‌ر ده‌ستێ مه‌يه‌ مالێ مه‌ ب قه‌ر ژ مه‌ دخوازت، وئه‌م دزه‌نگينين. ئه‌ڤێ گۆتنا وان گۆتى ئه‌م دێ نڤيسين، وئه‌م دێ نڤيسين كو ئه‌و پێ دڕازينه‌ ده‌مێ بابێن وان ژ زۆردارى وته‌عدايى پێغه‌مبه‌رێن خودێ كوشتين، وئه‌م ل ئاخره‌تێ وان ب ڤێ چه‌ندێ دێ گرين، ودێ بێژينه‌ وان ده‌مێ ئه‌و د ئاگرى دا دئێنه‌ عـه‌زابدان: تام بكه‌نه‌ عه‌زابا ئاگرێ سۆژه‌ك.
ئه‌ڤ عه‌زابا دژوار ژ به‌ر وان گۆتن وكريار وباوه‌ریێن ب گونه‌هـ بوو يێن هه‌وه‌ د دنيايێ دا دكرن، وهندى خودێ‌یه‌ پڕ زۆردارێ به‌نییان نينه‌.
ئه‌و جوهییێن هه‌ ده‌مێ بۆ ئيسلامێ هاتينه‌ گازيكرن وان گۆت: هندى خودێ‌یه‌ د ته‌وراتێ دا شيره‌ت ل مه‌ كرییه‌ كو ئه‌م باوه‌رییێ ب وى نه‌ئينين يێ بێت بێژته‌ مه‌: ئه‌ز پێغه‌مبه‌ره‌كم ژ نك خودێ، حه‌تا خێره‌كێ بۆ مه‌ نه‌ئينت خۆ پێ نێزيكى خودێ بكه‌ت، ڤێجا ئاگره‌ك ژ عه‌سمانى بێت وێ خێرێ بسۆژت. تو بێژه‌ وان: هوين د ڤێ گۆتنا خۆ دا ددره‌وينن؛ چونكى به‌رى من پێغه‌مبه‌ر ب نيشانێن ئاشكه‌را ل سه‌ر ڕاستگۆییا وان، و ب وێ يا هه‌وه‌ گۆتى بۆ بابێن هه‌وه‌ هاتبوون، ڤێجا پا بۆچى بابێن هه‌وه‌ ئه‌و پێغه‌مبه‌ر كوشتن ئه‌گه‌ر هوين د گۆتنا خۆ دا دڕاستگۆنه‌؟
ڤێجا ئه‌گه‌ر وان تو دره‌وين ده‌رێخستى، ب ڕاستى دره‌وكه‌ران گه‌له‌ك پێغه‌مبه‌ر به‌رى ته‌ دره‌وين ده‌رێخست بوون، ئه‌و پێغه‌مبه‌ر ب نيشانێن ئاشكه‌را وهێجه‌تێن گه‌ش و ب كتابێن عه‌سمانى يێن كو ڕۆناهينه‌ تارییان ڕادكه‌ن بۆ ملله‌تێن خۆ هاتبوون.
هه‌ر نه‌فسه‌ك دڤێت تام بكه‌ته‌ مرنێ، ب ڤێ چه‌ندێ هه‌مى خه‌لك دێ زڤڕنه‌ نك خودايێ خۆ؛ دا ئه‌و حسێبێ د گه‌ل وان بكه‌ت. وهه‌ما خێرێن هه‌وه‌ ل دويڤ كريارێن هه‌وه‌ ب تمامى وبێ كيماسى ل ڕۆژا ڕابوونێ دێ بۆ هه‌وه‌ ئێنه‌دان، ڤێجا هه‌چییێ خودايێ وى قه‌درێ وى بگرت ووى ژ ئاگرى ڕزگار بكه‌ت وببه‌ته‌ به‌حه‌شتێ ئه‌و گه‌هشته‌ وێ يا وى ڤياى. وژينا دنيايێ هه‌ما ب تنێ خۆشییه‌كا به‌روه‌خته‌، ڤێجا هوين پێ نه‌ئێنه‌ خاپاندن.
هوين -گه‌لى خودان باوه‌ران- ب مالێ هه‌وه‌ دێ ئێنه‌ جه‌رباندن ب ده‌رێخستنا نه‌فه‌قه‌يێن فه‌ر وسوننه‌ت، و ب وان گرفتارییێن ب سه‌ر دا دئێن، وهوين د نه‌فسێن هه‌وه‌ ژى دا دێ ئێنه‌ جه‌رباندن ب وان عيباده‌تێن ل سه‌ر هه‌وه‌ هاتينه‌ فه‌ركرن، و ب وان برين وكوشتن ومرنا خۆشتڤیێن هه‌وه‌ يێن ب سه‌رێ هه‌وه‌ دئێن؛ وئه‌ڤه‌ ژ به‌ر هندێ‌يه‌ دا خودان باوه‌رێ ڕاستگۆ ژ يێن دى ئاشكه‌را ببت. وهه‌وه‌ ژ جوهى وفه‌لان وبوتپه‌رێسان دێ گوهـ ل گه‌له‌ك ژ وان تشتان بت يێن هه‌وه‌ پێ نه‌خۆش دبت ژ په‌يڤێن شركێ وهاڤێتنا دينێ هه‌وه‌. وئه‌گه‌ر هوين -گه‌لى خودان باوه‌ران- بێهنا خۆ ل سه‌ر وێ چه‌ندێ فره‌هـ بكه‌ن، وته‌قوا خودێ بكه‌ن ب پێگيرییا فه‌رمانێن وى، ئه‌و ژ كارێن موكمه‌ يێن كو دڤێت مرۆڤ بكه‌ت، وله‌زێ تێدا بكه‌ت.
وتو -ئه‌ى موحه‌ممه‌د- ل بيرا خۆ بينه‌ ده‌مێ خودێ په‌يمانا موكم ژ وان ستاندى يێن كو كيتاب بۆ هاتى ژ جوهى وفه‌لان، ته‌ورات بۆ جوهییان وئنجيل بۆ فه‌لان؛ دا ئه‌و كارى پێ بكه‌ن، وتشتێ تێدا هاتى بۆ مرۆڤان ديار بكه‌ن، ووێ چه‌ندێ نه‌ڤه‌شێرن، ئينا وان په‌يمان شكاند وپێگيرى پێ نه‌كر، وبهايه‌كێ كێم به‌رانبه‌ر ڤه‌شارتنا حه‌قییێ وده‌ستێڤه‌دانا كيتابێ وه‌رگرت، ڤێجا چ پيسه‌ كڕينه‌ وان كرى، كو په‌يمان به‌رزه‌كرى، وكيتاب گوهاڕتى.
وتو هزر نه‌كه‌ ئه‌وێن كه‌يف ب وان كريارێن كرێت دئێت يێن وان كرين وه‌كى جوهى ودوڕوییان ويێن وه‌كى وان، وئه‌و حه‌ز دكه‌ن خه‌لك په‌سنا وان ب وى تشتێ وان نه‌كرى بده‌ن، تو قه‌ت هزر نه‌كه‌ ئه‌و د دنيايێ دا ژ عه‌زابا خودێ دێ دپاراستى بن، و ل ئاخره‌تێ عه‌زابه‌كا ب ئێش بۆ وان هه‌يه‌. و د ڤێ ئايه‌تێ دا گه‌فه‌كا مه‌زن بۆ هه‌ر يه‌كى هه‌يه‌ يێ كاره‌كێ خراب بكه‌ت وكه‌يف پێ بێت، وبۆ هه‌ر يه‌كێ مه‌دحێن خۆ ب وى تشتى بكه‌ت يێ وى نه‌كرى؛ دا خه‌لك په‌سنێن وى پێ بده‌ن.
وملكێ عه‌سمانان وعه‌ردى وهه‌ر تشته‌كێ تێدا هه‌ى يێ خودێ ب تنێ‌یه‌، وخودێ ل سه‌ر هه‌ر تشته‌كى يێ خودان شيانه‌.
هندى د ئافراندنا عه‌سمانان وعه‌ردى دايه‌ ب ڕه‌نگه‌كێ  نوى وبێ وێنه‌، و د دويڤ يه‌ك هاتنا شه‌ڤێ وڕۆژێ دايه‌، وژێك جودابوونا وان ژ لايێ كورتى ودرێژیێ ڤه‌، نيشانێن مه‌زن ل سه‌ر ته‌وحيدا خودێ هه‌نه‌ بۆ خودان عه‌قلێن ساخله‌م.
ئه‌وێن د هه‌مى حالێن خۆ دا خودێ ل بيرا خۆ دئينن: ژ پییان ڤه‌ و دڕوينشتى و ل سه‌ر ته‌نشتێن خۆ، وئه‌و هزرێن خۆ د ئافراندنا عه‌سمانان وعه‌ردى دا دكه‌ن، ودبێژن: خودايێ مه‌ ته‌ ئه‌ڤه‌ ژ قه‌ستا نه‌ئافراندينه‌، تو ژ وێ چه‌ندێ يێ پاك وپيرۆزى، ڤێجا تو عه‌زابا ئاگرى ژ مه‌ دوير بێخه‌.
خودايێ مه‌ تو مه‌ ژ ئاگرى ڕزگار بكه‌، چونكى هندى تويى -ئه‌ى خودا- هه‌چییێ تو ژ به‌ر گونه‌هێن وى وى ببه‌يه‌ ئاگرى ئه‌و ته‌ ئه‌و ڕوى ڕه‌ش وشه‌رمزاركر، وچو پشته‌ڤان بۆ گونه‌هكارێن زۆردار نينن كو عه‌زابا خودێ ل ڕۆژا قيامه‌تێ ژ وان پاشڤه‌ ببه‌ن.
خودايێ مه‌ هندى ئه‌مين مه‌ گوهـ ل گازيكه‌ره‌كى بوو -كو پێغه‌مبه‌رێ ته‌ موحه‌ممه‌ده‌ سلاڤ لێ بن- وى مرۆڤ گازى دكرن دا باوه‌رییێ ب ته‌ وته‌وحيدا ته‌ بينن، وكارى ب شريعه‌تێ ته‌ بكه‌ن، ئينا ئه‌م د به‌رسڤا گازییا وى هاتين، ومه‌ باوه‌رى ب په‌ياما وى ئينا، ڤێجا تو گونه‌هێن مه‌ ژێ ببه‌، وعه‌يبێن مه‌ ڤه‌شێره‌، ومه‌ ب باشان ڕا بگه‌هينه‌.
خودايێ مه‌ وتو وێ بده‌ مه‌ يا ته‌ ل سه‌ر ئه‌زمانێن پێغه‌مبه‌رێن خۆ په‌يمان پێ دايه‌ مه‌ ژ سه‌ركه‌فتن وته‌وفيق وڕێنيشادانێ، و ل ڕۆژا ڕابوونێ تو مه‌ شه‌رمزار نه‌كه‌، هندى تويى تو يێ مه‌ردى وتو ل په‌يمانا خۆ يا ته‌ دايه‌ به‌نییێن خۆ لێڤه‌ نابى.
ئينا خودێ دوعایا وان قه‌بويل كر كو هندى ئه‌وه‌ ئه‌و كارێ چو كاركه‌ره‌كى ژ وان به‌رزه‌ ناكه‌ت، چ يێ نێر بت چ يێ مێ، وئه‌و د براينییا دينى دا و د قه‌بويلكرنا كرياران وجزادانێ دا وه‌كى يه‌كن، ڤێجا ئه‌وێن پێخه‌مه‌ت ڕازيبوونا خودێ مشه‌خت بووين، و ژ وارێن وان هاتينه‌ ده‌رێخستن، و د ڕێكا عه‌بدينییا خودايێ خۆ دا نه‌خۆشى هاتییه‌ سه‌رى، و د رێكا خودێ دا شه‌ڕكرى وپێخه‌مه‌ت بلندكرنا په‌يڤا وى هاتينه‌ كوشتن، خودێ گونه‌هێن وان دێ ڤه‌شێرت، كا چاوا بۆ وان د دنيايێ دا ڤه‌شارت بوون، وئه‌و وان سه‌را جزاناده‌ت، ودێ وان كه‌ته‌ د وان به‌حه‌شتان دا يێن ڕويبار د بن داروبار وقه‌سرێن وان دا دچن، و ل نك خودێ قه‌نجییا باش هه‌يه‌.
تو -ئه‌ى موحه‌ممه‌د- ب حالێ كافران نه‌ئێ خاپاندن كو ئه‌و د ژينه‌كا خۆش دا بن، وڕزقه‌كێ به‌رفره‌هـ وان هه‌بت، وبۆ بازرگانییێ ژ جهه‌كى بچنه‌ جهه‌كى، چونكى ل نێزيك ئه‌و هه‌مى دێ ژ ده‌ست وان ده‌ركه‌ڤت، وئه‌و دێ بنه‌ گه‌ره‌وێن كريارێن خۆ يێن خراب.
په‌رتالكێ كێمه‌ نامينت، پاشى دويماهییا وان ل ڕۆژا قيامه‌تێ ئاگره‌، وئه‌و چ نه‌ خۆش جهه‌.
به‌لێ ئه‌وێن ژ خودايێ خۆ ترساين، وپێگيرى ب فه‌رمانێن وى كرى، خودێ هنده‌ك به‌حه‌شتێن ڕويبار د بن داروبارێن وان دا دچن بۆ وان ئاماده‌ كرينه‌، ئه‌و مالا وان يا هه‌ر وهه‌ره‌ ژێ ده‌رناكه‌ڤن، وئه‌وا ل نك خودێ بۆ باشان هه‌ى مه‌زنتر وچێتره‌ ژ وان خۆشییێن دنيايێ يێن كافر تێدا.
و ب ڕاستى هنده‌ك ژ كيتابییان هه‌نه‌ باوه‌رییێ ب خودێ دئينن كو خودايه‌كێ ب تنێ‌یه‌ وپه‌رستنا وى ب تنێ دڤێت بێته‌كرن، وباوه‌رییێ ب وێ يا بۆ وان هاتییه‌ خوارێ ژ قورئانێ دئينن، و ب وێ يا بۆ وان هاتییه‌ خوارێ ژ ته‌وراتێ وئنجيلێ ژى، خۆ بۆ خودێ دشكێنن و ژ وى دترسن، ئايه‌تێن خودێ ب په‌رتاله‌كێ كێمێ دنيايێ نافرۆشن، ووى تشتێ خودێ ئينايه‌ خوارێ ناڤه‌شێرن، ووه‌كى كيتابییێن دى وه‌ربادانێ نائێخنێ. بۆ وان خێره‌كا مه‌زن ل نك خودايێ وان هه‌يه‌ ڕۆژا ئه‌و دچنه‌ نك وى، ڤێجا ئه‌و جزايێ وان ب تمامى وبێ كێماسى دێ ده‌ته‌ وان. هندى خودێ‌یه‌ حسێبا وى يا سڤكه‌، هژمارتنا كريارێن هه‌وه‌ وجزادانا هه‌وه‌ سه‌را وان وى بێزار ناكه‌ت.
ئه‌ى گه‌لى ئه‌وێن باوه‌رى ب خودێ وپێغه‌مبه‌رێ وى ئيناى وكار ب شريعه‌تێ وى كرى صه‌برێ ل سه‌ر گوهدانا خودايێ خۆ بكێشن، و ل سه‌ر وێ ته‌نگاڤى ونه‌خۆشییا دئێته‌ سه‌رێ هه‌وه‌، و ل هه‌مبه‌رى دوژمنێن خۆ دبێهن فره‌هـ بن دا ئه‌و ژ هه‌وه‌ د بێهن فره‌هتر نه‌بن، و ل سه‌ر جيهادا د گه‌ل نه‌يارێن من ونه‌يارێن خۆ دبه‌رده‌وام بن، و د هه‌مى حالێن خۆ دا هوين ژ خودێ بترسن؛ ب وێ هيڤییێ كو هوين ل دنيايێ وئاخره‌تێ ڕازيبوونا وى ب ده‌ست خۆ ڤه‌ بينن.
گه‌لى مرۆڤان ژ وى خودایی بترسن يێ هوين ژ نه‌فسه‌كا ب تنێ كو ئاده‌مه‌ -سلاڤ لێ بن- ئافراندين، وجۆتێ وێ كو حه‌ووايه‌ ژێ ئافراندى، ووى ژ وان هه‌ر دووان گه‌له‌ك زه‌لام وگه‌له‌ك ژن ل عه‌ردى به‌لاڤ كرن، وته‌قوا وى خودايى بكه‌ن يێ هنده‌ك ژ هه‌وه‌ ب وى خواستنێ ژ هنده‌كان دكه‌ن، وهشيار بن مرۆڤاينیێ د ناڤبه‌را خۆ دا نه‌بڕن. هندى خودێ‌یه‌ ل سه‌ر هه‌مى كارێن هه‌وه‌ يێ زێره‌ڤانه‌.
وئه‌و ئێتيمێن ل بن ده‌ستێ هه‌وه‌ ئه‌گه‌ر بالغ بوون هوين مالێ وان بده‌نه‌ ڤێ، ئه‌گه‌ر هه‌وه‌ ديت ئه‌و دێ شێن مالێ خۆ پارێزن، وهوين مالێ وان يێ باش بۆ خۆ نه‌به‌ن، بداننه‌ جهێ مالێ خۆ يێ خراب، وهوين مالێ وان نه‌كه‌نه‌ د ناڤ مالێ خۆ دا؛ دا ب وێ هێجه‌تێ مالێ وان بخۆن. هندى ئه‌وه‌ يێ وێ چه‌ندێ بكه‌ت ئه‌و وى گونه‌هه‌كا مه‌زن كر.
وئه‌گه‌ر هوين ترسان دادیێ د ده‌رحه‌قا وان ئێتيمێن كچ دا نه‌كه‌ن يێن ل بن ده‌ستێ هه‌وه‌، كو هوين مارا وان وه‌كى يا ژنێن دى نه‌ده‌نێ، هوين وان بهێلن وماره‌ نه‌كه‌ن، ويا هه‌وه‌ بڤێت ژ ژنێن دى هوين ماره‌ بكه‌ن: دووان يان سییان يان چاران، ژ خۆ ئه‌گه‌ر هوين ترسان دادیێ نه‌كه‌ن هوين ب يه‌كا ب تنێ ڕازى ببن، يان ب ئه‌وان جارییێن د ده‌ست هه‌وه‌ دا. وئه‌ڤه‌ نێزيكتره‌ كو هوين زۆرییێ وته‌عداییێ نه‌كه‌ن.
وهوين مارا ژنان بده‌نێ، دانه‌كا فه‌ره‌ ل سه‌ر هه‌وه‌ ودڤێت يا ب دلێ هه‌وه‌ بت. ڤێجا ئه‌گه‌ر وان -ب دلێ خۆ- تشته‌ك ژێ دا هه‌وه‌، هوين وه‌ربگرن، وبخۆن، چونكى ئه‌و بۆ هه‌وه‌ يێ حه‌لال وپاقژه‌.
وهوين مالێ وان ژن ومێر وزارۆكان ئه‌وێ د بن ده‌ستێ هه‌وه‌ ڤه‌ نه‌ده‌نه‌ڤێ ئه‌گه‌ر هه‌وه‌ زانى ئه‌و دێ پويچ كه‌ن و د ڕێكێن بێ وج دا خه‌رج كه‌ن، وئه‌ڤ ماله‌يه‌ يێ ژيانا مرۆڤان پێ ب ڕێڤه‌ دچت، وهوين ژ وى مالى ڕزقێ وان بده‌ن ووان ب جلك بێخن، وگۆتنه‌كا باش وقه‌نج بێژنه‌ وان و د گه‌ل وان ب ڕه‌وشت بن.
وهوين وان ئێتيمێن ل بن ده‌ستێ خۆ بجه‌ڕبينن دا بزانن كانێ ئه‌و دێ شێن ته‌صه‌رفێ د مالێ خۆ دا كه‌ن، حه‌تا ئه‌گه‌ر ئه‌و گه‌هشتنه‌ ژیێ بالغبوونێ، وهه‌وه‌ ديت ئه‌و د ديندارن، ودێ شێن مالێ خۆ پارێزن، هوين مالێ وان بده‌نه‌ ڤێ، وهوين ته‌عداییێ لێ نه‌كه‌ن كو مالێ وان د ڕێكێن بێ مفا دا خه‌رج بكه‌ن؛ دا زوى مالێ وان بخۆن هێشتا ئه‌و مه‌زن نه‌بووين و ژ هه‌وه‌ وه‌رنه‌گرتى. وهه‌چییێ ژ هه‌وه‌ يێ ده‌وله‌مه‌ند بت بلا خۆ ژ مالێ وان بده‌ته‌ پاش، وچويێ ژێ نه‌خۆت، وهه‌چییێ هه‌ژار بت بلا هندى هه‌وجه‌يییا خۆ ل ده‌مێ پێتڤى بخۆت. ڤێجا ئه‌گه‌ر هه‌وه‌ زانى كو ئه‌و پشتى بالغبوونێ دێ شێن مالێ خۆ پارێزن، هوين مالێ وان ب ئاماده‌بوونا شاهدان بده‌نه‌ ڤێ؛ دا مالێ وان ب دورستى بگه‌هتێ، ودا ئه‌و حاشاتیێ نه‌كه‌ن كو مالێ وان نه‌گه‌هشتیێ. وتێرا هه‌وه‌ هه‌يه‌ كو خودێ شاهده‌ ل سه‌ر هه‌وه‌، وئه‌و حسێبێ ل سه‌ر كارێ هه‌وه‌ دێ د گه‌ل هه‌وه‌ كه‌ت.
بۆ مێران -د بچويك بن يان د مه‌زن بن- باره‌ك د وى مالى دا هه‌يه‌ يێ دايباب ومرۆڤێن نێزيك ل پشت خۆ دهێلن، چ يێ كێم بت چ گه‌له‌ك بت، ژ هنده‌ك بارێن ئاشكه‌را وده‌سنيشانكرى يێن خودێ بۆ وان داناين، ووه‌كى وێ باره‌ك بۆ ژنان ژى هه‌يه‌.
وئه‌گه‌ر مرۆڤێن مرى يێن نێزيك ژ وان يێن كو چو بار بۆ وان د ميراتى دا نه‌هه‌ين، يان ئێتيمێن بابێن وان مرين وهێشتا ئه‌و دنه‌بالغ، يان هه‌ژارێن بێ مال، ئه‌گه‌ر ئه‌ڤه‌ ل ده‌مێ لێكڤه‌كرنا ميراتى ئاماده‌ بوون، يا باشه‌ هوين هنده‌كێ ژ مالى به‌رى لێكڤه‌كرنا ميراتى ل سه‌ر ميراتگران بده‌نه‌ وان، وهوين گۆتنه‌كا قه‌نج وخوشخۆك بێژنه‌ وان.
وئه‌وێن ئه‌گه‌ر مرن وهنده‌ك زارۆكێن بچويك ولاواز ل پشت خۆ هێلان ترسان زۆردارى ل وان بێته‌كرن يان مافێ وان بێته‌ به‌رزه‌كرن، ئه‌و بلا بترسن وته‌قوایا خودێ د ده‌ر حه‌قا وان ئێتيمان دا بكه‌ن يێن ل بن ده‌ستێن وان وئێتيمێن دى ژى، وه‌سا كو مالێ وان بپارێزن، وباش په‌روه‌رده ‌كه‌ن، ونه‌خۆشییێ ژێ بده‌نه‌ پاش، وگۆتنه‌كا د جهێ خۆ دا ويا باش بێژنێ.
هندى ئه‌ون يێن ته‌عداییێ ل مالێ ئێتيمان دكه‌ن، وبێ حه‌ق دخۆن، هه‌ما ئه‌و وى تشتى د زكێن خۆ دا دخۆن يێ دبته‌ ئه‌گه‌را چوونا د ئاگرى دا، وئه‌و دێ چنه‌ د ئاگرى دا ودێ تام كه‌نه‌ گه‌رما وى.
خودێ د ده‌ر حه‌قا عه‌يالێ هه‌وه‌ دا شيره‌تێ وفه‌رمانێ ل هه‌وه‌ دكه‌ت: ئه‌گه‌ر يه‌ك ژ هه‌وه‌ مر وهنده‌ك زارۆ هێلان: يێن نێر ويێن مێ، ميراتێ وى هه‌مى بۆ وانه‌: بارا يێ نێر هندى بارا دو مێيانه‌، ئه‌گه‌ر ژبلى وان چو ميراتگره‌كێ دى نه‌بت. وئه‌گه‌ر وى كچ ب تنێ ل دويڤ خۆ هێلابن ژ دو كچان وپێهه‌ل دو سێيه‌كا مالێ وى هێلاى بۆ وانه‌، وئه‌گه‌ر كچه‌كا ب تنێ هێلا بت نيڤا مالى بۆ وییه‌. وبۆ دايبابێن مرى هه‌ر يه‌كى شه‌شێك هه‌يه‌، ئه‌گه‌ر وى زارۆ هه‌بن: چ كچ بن چ كوڕ، يه‌ك بت يان پتر. وئه‌گه‌ر ئه‌و مرى يێ بێ عه‌يال بت ودايبابێن وى بۆنه‌ ميراتگرێن وى بۆ دايكا وى سێيه‌كه‌ ومالێ مايى بۆ بابێ وییه‌، وئه‌گه‌ر ئه‌وێ مرى دو خويشك وبرا يان پتر هه‌بن، بۆ دايكا وى شه‌شێكه‌، ومالێ دى بۆ بابییه‌ وچو بۆ خويشك وبرا نينه‌. ئه‌ڤ لێكڤه‌كرنا ميراتى هنگییه‌ پشتى شيره‌تا مرى ئه‌وا ل دۆرێن سێيه‌كێ وى شيره‌ت پێ كرى، يان ئه‌و قه‌رێ ل سه‌ر وى دئێته‌دان. بابێن هه‌وه‌ وكوڕێن هه‌وه‌ يێن ميرات بۆ هاتییه‌ دان هوين نزانن كانێ كى ژ وان مفايێ وى بۆ هه‌وه‌ د دنيايێ وئاخره‌تێ دا نێزيكتره‌، ڤێجا هوين يه‌ك ژ وان ب سه‌ر يه‌كێ دى نه‌ئێخن. ئه‌ڤه‌ يا كو من شيره‌ت پێ ل هه‌وه‌ كرى ژ لايێ خودێ ڤه‌ ل سه‌ر هه‌وه‌ يا هاتییه‌ فه‌ركرن. هندى خودێ‌یه‌ ب چێكرییێن خۆ يێ پڕزانايه‌، د وى شريعه‌تى دا يێ وى بۆ وان داناى يێ كاربنه‌جهه‌.
ونيڤا وى مالى يێ ژنێن هه‌وه‌ -گه‌لى زه‌لامان- پشتى مرنا خۆ ل دويڤ خۆ دهێلن بۆ هه‌وه‌يه‌ ئه‌گه‌ر وان چو كوڕ يان كچ نه‌بن، وئه‌گه‌ر وان زارۆيه‌ك هه‌بت چارێك ژ وى مالێ وان هێلايى بۆ هه‌وه‌يه‌، پشتى هوين شيره‌تا وان يا دورست ب جهـ دئينن، يان وى قه‌رێ ل سه‌ر وان هوين دده‌ن. وچاريه‌كا وى مالێ هوين -گه‌لى زه‌لامان- دهێلن بۆ ژنێن هه‌وه‌نه‌ ئه‌گه‌ر هه‌وه‌ چو كوڕ يان كچ نه‌بن نه‌ ژ وان ونه‌ ژ هنده‌كێن دى، وئه‌گه‌ر هه‌وه‌ كوڕه‌ك يان كچه‌ك هه‌بت هه‌شتێك بۆ وانه‌، چارێكێ يان هه‌شتێكێ دێ د ناڤبه‌را وان دا لێكڤه‌كه‌ن، ڤێجا ئه‌گه‌ر ژنه‌كا ب تنێ بت ئه‌ڤه‌ دێ ميراتێ وێ بت، پشتى ئه‌و شيره‌تێن دورست يێن هه‌وه‌ كرين دئێنه‌ ب جهـ ئينان، يان ئه‌و قه‌رێ ل سه‌ر هه‌وه‌ دئێته‌دان. وئه‌گه‌ر زه‌لامه‌ك يان ژنه‌ك مر ووى يان وێ دايباب وزارۆك نه‌بن، ووى يان وێ برايه‌ك يان خويشكه‌كا ژ دايكێ هه‌بت بۆ هه‌ر يه‌ك ژ وان شه‌شێكه‌. وئه‌گه‌ر برا يان خويشكێن وى يێن دايكێ ژ يه‌كێ پتر بن ئه‌و د سێيه‌كێ دا د پشكدارن هه‌مى وه‌كى يه‌ك چو جودايى د ناڤبه‌را ژن ومێران دا نينه‌، وئه‌ڤه‌ يا خودێ بۆ برا وخويشكێن ژ دايێ نڤيسى ئه‌و دێ هنگى وه‌رگرن پشتى ده‌ينێن مرى دئێنه‌دان، وشيره‌تا وى دئێته‌ ب جهـ ئينان ئه‌گه‌ر شيره‌ته‌كا وه‌سا كربت يا زيانا ميراتگران تێدا نه‌بت. خودايێ هه‌وه‌ ب ڤێ چه‌ندێ شيره‌ت ل هه‌وه‌ كرییه‌ شيره‌ته‌كا بۆ هه‌وه‌ ب مفا. وخودێ ب وى تشتێ مفايێ خه‌لكى تێدا يێ پڕزانايه‌، ويێ ئارامه‌ له‌زێ د جزادانا وان دا ناكه‌ت.
ئه‌ڤ ئه‌حكامێن خودايى يێن وى د ده‌رحه‌قا ئێتيم وژن وميراتى دا داناين، شريعه‌تێن وينه‌ يێن هندێ دگه‌هينن كو ئه‌و ژ نك خودايێ پڕزانا وكاربنه‌جهن. وهه‌چییێ گوهدارییا خودێ وپێغه‌مبه‌رێ وى بكه‌ت د وى تشتى دا يێ وى بۆ به‌نیێن خۆ داناى ژ ڤان ئه‌حكامان ويێن دى، خودێ دێ وى كه‌ته‌ د وان به‌حه‌شتان دا يێن داروبار وقه‌سرێن وان د زۆر، ڕويبارێن ئاڤ شرين د بن دا دچن، وئه‌و د ڤێ خۆشییێ دا هه‌ر وهه‌ر دێ مينن، ژێ ده‌رناكه‌ڤن، وئه‌وه‌ خێر وئيفله‌حا مه‌زن.
وهه‌چییێ گوهدارییا خودێ وپێغه‌مبه‌رێ وى نه‌كه‌ت، كو باوه‌رییێ ب ئه‌حكامێن وى نه‌ئينت، وپێ ل وى شريعه‌تى بدانت يێ وى بۆ به‌نییێن خۆ داناى چ ب گوهۆڕينێ بت چ ب ڕاوه‌ستاندنا كارى بت پێ، خودێ دێ وى كه‌ته‌ د ئاگرى دا هه‌ر وهه‌ر دێ تێدا مينت، وعه‌زابه‌كا وى ڕه‌زيل بكه‌ت وبشكێنت بۆ وى هه‌يه‌.
وئه‌وێن (زنايێ) دكه‌ن ژ ژنێن هه‌وه‌، هوين چار زه‌لامێن عادل ژ موسلمانان ل سه‌ر وان بكه‌نه‌ شاهد، ڤێجا ئه‌گه‌ر وان شاهده‌يى ب ڤێ كريارێ ل سه‌ر وان دا، هوين وان د مالان دا بگرن حه‌تا ئه‌و دمرن، يان خودێ ڕێكه‌كێ بۆ ڕزگارییا وان ژ وێ چه‌ندێ دبينت.
وئه‌و هه‌ردو زه‌لامێن ده‌همه‌ن پيسییێ دكه‌ن، هوين وان ب لێدانێ وژێ سلبوونێ وپاشڤه‌برنێ بێشينن، ڤێجا ئه‌گه‌ر وان ژ وى كارێ خۆ تۆبه‌ كر و ب وان باشییێن ئه‌و دكه‌ن وان چاكى كر، هوين ل خه‌له‌تییا وان ببۆرن. و ژ ڤێ ئايه‌تێ ويا به‌رى وێ ئاشكه‌را دبت كو زه‌لام ئه‌گه‌ر كرێتییێ بكه‌ن دڤێت بێنه‌ ئێشاندن، وژن دڤێت بێنه‌ ئێشاندن وگرتن، ڤێجا گرتن حه‌تا مرنێ‌یه‌، وئێشاندن حه‌تا كرنا چاكییێ وتۆبێ‌یه‌. وئه‌ڤ چه‌نده‌ ل ده‌ستپێكا ئيسلامێ بوو، پاشى ب وى حوكمى هاته‌ نه‌سخه‌كرن يێ خودێ وپێغه‌مبه‌رێ وى داناى، كو به‌ر لێ باراندنه‌ بۆ زه‌لام وژنا بالغ وعاقل، يێن ب نكاحه‌كا دورست ژن ئينابت يان شوى كربت، وجه‌لده‌دان ب سه‌د جه‌لدان، د گه‌ل ده‌رێخستنا ژ جهێ وى ساله‌كێ، بۆ يێن دى. هندى خودێ‌یه‌ پڕته‌وبه‌وه‌رگرێ وان به‌نییێن خۆ يه‌ يێن تۆبه‌ دكه‌ن، ويێ دلۆڤانكاره‌ ب وان.
خودێ تۆبا وان قه‌بويل دكه‌ت ئه‌وێن ژ نه‌زانيـن گونه‌هان دكه‌ن، نه‌زانينا كانێ دويماهییا وێ دێ بته‌ چ وكو دێ ئه‌و هێژايى غه‌زه‌با خودێ بت، پاشى به‌رى ئه‌و بمرن ئه‌و ل خودايێ خۆ دزڤڕن، ئه‌و ئه‌ون يێن خودێ تۆبا وان قه‌بويل دكه‌ت. وخودێ ب چێكرییێن خۆ يێ پڕزانا بوويه‌، و دكار وته‌قديرا خۆ دا يێ كاربنه‌جهـ بوويه‌.
وقه‌بويلكرنا تۆبێ بۆ وان نينه‌ يێن ڕژدییێ ل سه‌ر كرنا گونه‌هان دكه‌ن، وحه‌تا نه‌كه‌ڤنه‌ به‌ر مرنێ ئه‌و ل خودايێ خۆ نازڤڕن، هنگى ژ نوى يه‌ك ژ وان دێ بێژت: نوكه‌ من تۆبه‌يه‌، هه‌ر وه‌سا تۆبا وان ژى قه‌بويل نابت ئه‌وێن دمرن كافر. ئه‌وێن هه‌ يێن ڕژدییێ ل سه‌ر كرنا گونه‌هان كرى حه‌تا مرين، وئه‌وێن مرين كافر، مه‌ عه‌زابه‌كا ب ئێش بۆ وان ئاماده‌كرییه‌.
ئه‌ى گه‌لى ئه‌وێن باوه‌رى ئيناى بۆ هه‌وه‌ يا دورست نينه‌ هوين ژنبابێن خۆ بكه‌نه‌ پشكه‌ك ژ وى ميراتێ بابێن هه‌وه‌ هێلاى، وه‌كى هه‌وه‌ دڤێت هوين د گه‌ل بكه‌ن ب كوته‌كى ل خۆ ماره‌ بكه‌ن، يان نه‌هێلن ئه‌و شوى بكه‌ن، يان ل وان ماره‌ بكه‌ن يێن هه‌وه‌ دڤێن، وبۆ هه‌وه‌ دورست نينه‌ هوين ژ نه‌ڤيان زيانێ بگه‌هيننه‌ ژنێن خۆ؛ دا ئه‌و بۆ هه‌وه‌ ته‌نازولێ ژ هنده‌كێ ژ وى مالى بكه‌ن يێ هه‌وه‌ دايێ وه‌ك مه‌هر يان ديارى، هنگى تێ نه‌بت ئه‌گه‌ر وان كرێتییه‌كا ئاشكه‌را وه‌كى ده‌همه‌ن پيسییێ كر، وێ گاڤێ هه‌وه‌ مافێ هه‌ى هوين وان به‌رنه‌ده‌ن حه‌تا ئه‌و وى مالى ل هه‌وه‌ نه‌زڤڕينن يێ هه‌وه‌ دايێ. وهه‌ڤالينییا هه‌وه‌ د گه‌ل ژنێن هه‌وه‌ بلا يا ب قه‌درگرتن وڤيان بت، وهوين مافێن وان بده‌نێ. وئه‌گه‌ر هه‌وه‌ ئه‌و نه‌ڤيان ژ به‌ر ئه‌گه‌ره‌كا دنيايێ هوين صه‌برێ بكێشن؛ چونكى دبت تشته‌ك هه‌بت هه‌وه‌ نه‌ڤێت وئه‌و ب خۆ خێره‌كا گه‌له‌ك تێدا هه‌بت.
وئه‌گه‌ر هه‌وه‌ ڤيا ژنه‌كێ ل جهێ يه‌كا دى بينن، وهه‌وه‌ ماله‌كێ مه‌زن وه‌ك مه‌هر دابته‌ وێ يا هه‌وه‌ دڤێت به‌رده‌ن، هوين چويێ ژێ ڕانه‌كه‌ن، ئه‌رێ ژ دره‌و وبێ به‌ختییه‌كا ئاشكه‌را هوين دێ وى ڕاكه‌ن؟
وچاوا دێ بۆ هه‌وه‌ دورست بت هوين وى مالـى ژێ بستينن يێ هه‌وه‌ ب مه‌هر دايه‌ وان، وهه‌ر يه‌ك ژ هه‌وه‌ خۆشى ب يێ دى برییه‌، ووان په‌يمانه‌كا موكم ژ هه‌وه‌ وه‌رگرتییه‌ كو هوين وان ب قه‌نجى بگرن يان خوشخۆك به‌رده‌ن.
وهوين وان ژنان ماره‌ نه‌كه‌ن يێن بابێن هه‌وه‌ ماره‌كرين، ئه‌و تێ نه‌بت يا ل ده‌مێ جاهليه‌تێ بۆرى ئه‌وێ چو لۆمه‌ ل سه‌ر هه‌وه‌ نينه‌. هندى ماره‌كرنا ژنبابانه‌ ژ لايێ نه‌ڤسییان ڤه‌ كاره‌كێ كرێت وپيسه‌، وخودێ حه‌ز ژ وى ناكه‌ت يێ وێ چه‌ندێ بكه‌ت، وئه‌و چ كار وكه‌سبه‌كێ خراب بوو هه‌وه‌ ل جاهليه‌تا خۆ دكر.
خودێ ماره‌كرنا دايكێن هه‌وه‌ ل سه‌ر هه‌وه‌ حه‌رامكرییه‌، ودايكا بابێ ودايكا دايكێ ژى دكه‌ڤنه‌ د بن دا، ويا كچێن هه‌وه‌، وكچێن كوڕى ژى دكه‌ڤنه‌ د بن دا، ويا خويشكێن هه‌وه‌ يێن دايبابى بن يان نه‌، ويا مه‌تێن هه‌وه‌: خويشكێن بابێ وباپيرى، ويا خاله‌تێن هه‌وه‌: خويشكێن دايكێ وپيرێ، ويا برازا وخوارزيێن هه‌وه‌، وكچێن وان ژى دكه‌ڤنه‌ د بن دا، ويا دايكێن هه‌وه‌ يێن شير دايه‌ هه‌وه‌، ويا خويشكێن هه‌وه‌ يێن شيرى -وپێغه‌مبه‌رى سلاڤ لێ بن دياركرییه‌ كو ب دانا شيرى ئه‌و حه‌رام دبن يێن ب نه‌سه‌بێ حه‌رام دبن- ويا خه‌سوییێن هه‌وه‌، ڤێجا چ هوين چووبنه‌ نك كچێن وان يان نه‌، ويا نه‌ڤسیێن هه‌وه‌ ئه‌وێن د مالێن هه‌وه‌ دا هاتينه‌ ب خودانكرن، وئه‌وێن نه‌ د مالێن هه‌وه‌ ژى دا هاتينه‌ ب خودانكرن، به‌لێ ب وى شه‌رتى هوين چووبنه‌ نك دايكێن وان، وئه‌گه‌ر هوين نه‌چووبنه‌ نك دايكێن وان وهه‌وه‌ ئه‌و به‌ردابن، يان مربن، هنگى بۆ هه‌وه‌ دورسته‌ هوين وان ماره‌ بكه‌ن، هه‌ر وه‌سا خودێ ل سه‌ر هه‌وه‌ حه‌رامكرییه‌ كو هوين بويكێن خۆ ماره‌ بكه‌ن، ژنێن كوڕێن خۆ يێن ژ هه‌وه‌ ب خۆ بووين يان كوڕێن هه‌وه‌ يێن شيرى بن، وئه‌ڤ حه‌رامبوونه‌ ب هندێ په‌يدا دبت كو كوڕ وێ ژنێ ماره‌ بكه‌ت ئه‌گه‌ر خۆ نه‌چووبته‌ نك ژى، هه‌ر وه‌سا وى ل سه‌ر هه‌وه‌ حه‌رامكرییه‌ هوين دو خويشكێن نه‌سه‌بێ يان يێن شيرى پێكڤه‌ ل نك خۆ كۆم بكه‌ن، ئه‌و تێ نه‌بت يا ل ده‌مێ جاهليه‌تێ بۆرى وچووى. وهه‌ر وه‌سا د سوننه‌تێ دا هاتییه‌ كو چێ نابت ژن د گه‌ل مه‌تا وێ يان د گه‌ل خاله‌تا وێ پێكڤه‌ بێنه‌ كۆمكرن. هندى خودێ‌یه‌ گونه‌هـ ژێبرێ گونه‌هكارانه‌ ئه‌گه‌ر تۆبه‌ بكه‌ن، يێ دلۆڤانكاره‌ ب وان، ئه‌و وى تشتى ژ وان ناخوازت يێ ئه‌و نه‌شێن بكه‌ن.
وبۆ هه‌وه‌ حه‌رامه‌ هوين ژنێن شويكرى ماره‌ بكه‌ن، ئه‌و تێ نه‌بن يێن د جيهادێ دا دكه‌ڤنه‌ ده‌ستێ هه‌وه‌، ماره‌كرنا وان بۆ هه‌وه‌ يا حه‌لاله‌، پشتى ژڤانه‌كى ئه‌و خۆ دگرن، خودێ ماره‌كرنا ڤان ژنان ل سه‌ر هه‌وه‌ حه‌رامكرییه‌، و ژبلى ڤان ژنان هه‌مى ژنێن دى بۆ هه‌وه‌ دحه‌لالن، كو هوين وان ب مالێ خۆ بخوازن دا خۆ پێ ژ حه‌رامییێ بپارێزن. ڤێجا يا هه‌وه‌ ب ماره‌كرنه‌كا دورست خۆشى پێ بر، هوين مه‌هرا وان يا خودێ بۆ وان ل سه‌ر هه‌وه‌ فه‌ركرى بده‌نێ، وچو گونه‌هـ ل سه‌ر هه‌وه‌ نينه‌ د وى مه‌هرى دا يێ هوين د ناڤبه‌را خۆ دا ل سه‌ر ڕازى دبن، كێم بت يان گه‌له‌ك بت، هندى خودێ‌یه‌ ب كريارێن به‌نییێن خۆ يێ پڕزانا بوويه‌، و د ئه‌حكام وڕێڤه‌برنێ دا يێ كاربنه‌جهـ بوويه‌.
وهه‌چییێ پێڤه‌ نه‌ئێت مه‌هرا ژنێن ئازاد وخودان باوه‌ر بده‌ت، بۆ وى هه‌يه‌ هنده‌كێن دى ژ كچێن خودان باوه‌ر يێن به‌نى (جاريه‌) ماره‌ بكه‌ت. وخودێ‌یه‌ ب ڕاستییا باوه‌رییا هه‌وه‌ يێ پڕزانا ، هنده‌ك ژ هه‌وه‌ ژ هنده‌كانه‌، ڤێجا هوين ئه‌وان ب ده‌ستويرییا مرۆڤێن وان ماره‌ بكه‌ن، ومه‌هرا وان يا هوين ل سه‌ر پێك هاتين ب دله‌كێ خۆش بده‌نێ، دا ئه‌و ژ حه‌رامییێ دپاراستى بن، نه‌ كو كرێتییێ ئاشكه‌را بكه‌ن، يان ب دزى ڤه‌ بكه‌ن وببنه‌ خودان دۆست، ڤێجا ئه‌گه‌ر وان شوى كر پاشى كرێتییه‌ك كر نيڤا وى حه‌ددى يێ كو ل سه‌ر ژنێن ئازاد هه‌ى ل سه‌ر وان هه‌يه‌. ئه‌ڤ ماره‌كرنا وان ژنێن جاريه‌ ب وى ڕه‌نگێ به‌حس ژێ هاتییه‌ كرن بۆ وییه‌ يێ ژ خۆ بترست كو خرابییێ بكه‌ت، ونه‌شێته‌ خۆ، وبێهن فره‌هییا ل سه‌ر نه‌ماره‌كرنا وان د گه‌ل ده‌همه‌ن پاقژییێ چێتر وباشتره‌. وخودێ گونه‌هـ ژێبرێ گونه‌هێن هه‌وه‌يه‌، ويێ دلۆڤانكاره‌ ب هه‌وه‌ له‌و ماره‌كرنا وان بۆ هه‌وه‌ دورست كر ئه‌گه‌ر هوين نه‌شيان ژنێن ئازاد ماره‌ بكه‌ن.
خودێ ب ڤان شريعه‌تان دڤێت ڕێنيشانێن دينێ هه‌وه‌ يێ ڕاست وشريعه‌تێ خۆ يێ بنه‌جهـ بۆ هه‌وه‌ ئاشكه‌را بكه‌ت، وبه‌رێ هه‌وه‌ بده‌ته‌ ڕێكێن وان پێغه‌مبه‌ر وچاكێن به‌رى هه‌وه‌ بۆرين د حه‌لالكرن وحه‌رامكرنێ دا، ووى دڤێت ب زڤڕينا هه‌وه‌ بۆ عيباده‌تان تۆبێ بدانته‌ سه‌ر هه‌وه‌، وئه‌و يێ پڕزانايه‌ ب وى تشتێ كو كارێ به‌نییێن وى چاك دكه‌ت ، و د شريعه‌تێ خۆ دا ئه‌و يێ كاربنه‌جهه‌.
وخودێ دڤێت تۆبێ بدانته‌ سه‌ر هه‌وه‌، و ل خه‌له‌تییێن هه‌وه‌ ببۆرت، وئه‌وێن ل دويڤ خۆشى ودلچونێن خۆ دچن دڤێن كو هوين ب لادانه‌كا مه‌زن ژ دينى لاده‌ن.
خودێ ب وى شريعه‌تێ وى بۆ هه‌وه‌ داناى تشتێ ب ساناهى بۆ هه‌وه‌ دڤێت، ونه‌ڤێت ل سه‌ر هه‌وه‌ ئاسێ بكه‌ت؛ چونكى هوين لاواز يێن هاتينه‌ ئافراندن.
ئه‌ى گه‌لى ئه‌وێن د باوه‌رییا خۆ دا ب خودێ و د دويكه‌فتنا پێغه‌مبه‌رى دا -سلاڤ لێ بن- دڕاست، بۆ هه‌وه‌ يا حه‌لال نينه‌ هنده‌ك ژ هه‌وه‌ مالێ هنده‌كان بێ حه‌ق بخۆن، وه‌سا تێ نه‌بت كو ب ڕێكه‌كا شه‌رعى وكه‌سبه‌كا حه‌لال بت و ب ڕازيبوونا هه‌وه‌ بت، وهنده‌ك ژ هه‌وه‌ هنده‌كان نه‌كوژن ڤێجا هوين ب كرنا وى تشتێ خودێ حه‌رامكرى تێ بچن. هندى خودێ‌یه‌ د وان هه‌مى تشتان دا يێن وى فه‌رمان پێ ل هه‌وه‌ كرى وهوين ژێ داينه‌ پاش ب هه‌وه‌ يێ دلۆڤانكار بوويه‌.
وهه‌چییێ ژ ته‌عدايى وپێ لێدانا شريعه‌تى وى تشتى بكه‌ت يێ خودێ هوين ژێ پاشڤه‌لێداين وه‌كى دزییێ وژێستاندنێ وغشێ، خودێ پاشى دێ وى كه‌ته‌ د ئاگرى دا وئـه‌و دێ تام كه‌ته‌ گه‌رما وى، وئه‌و ل سه‌ر خودێ يا ب ساناهى بوويه‌.
ئه‌گه‌ر هوين -گه‌لى خودان باوه‌ران- خۆ ژ گونه‌هێن مه‌زن بده‌نه‌ پاش يێن وه‌كى شركا ب خودێ ونه‌گوهدارییا دايبابان وكوشتنا نه‌فسێ بێ حه‌ق وگونه‌هێن دى يێن وه‌كى وان، ئه‌م دێ گونه‌هێن هه‌وه‌ يێن بچويكتر بۆ هه‌وه‌ ژێ به‌ين، ودێ هه‌وه‌ كه‌ينه‌ د جهه‌كێ ب قه‌در وبها دا، كو به‌حه‌شته‌.
وهوين خوزییا وى تشتى ڕانه‌هێلن يێ خودێ هنده‌ك ژ هه‌وه‌ پێ ب سه‌ر هنده‌كان ئێخستين، چ د دانا ڕزقى دا بت يان د هه‌ر تشته‌كێ دى يێ وه‌سا دا بت، چونكى خودێ باره‌كا پيڤاى ژ جزاى بۆ زه‌لامان دانايه‌ ل دويڤ كارێ وان، ووى بۆ ژنان ژى باره‌ك دانايه‌ ل دويڤ وى كارێ وان كرى، و ل شوينا كو هوين خوزییان ڕاهێلن هوين داخوازێ ژ خودايێ مه‌رد بكه‌ن ئه‌و ژ سه‌راتى وقه‌نجییا خۆ دێ ده‌ته‌ هه‌وه‌. هندى خودێ‌یه‌  ب هه‌ر تشته‌كى يێ پڕزانا بوويه‌، وئه‌و د لێكڤه‌كرنێ دا ب وى تشتێ به‌رژه‌وه‌ندییا به‌نییێن وى تێدا زاناتره‌.
ومه‌ بۆ هه‌ر يه‌ك ژ هه‌وه‌ هنده‌ك ميراتگر داناينه‌، ئه‌و وى ميراتێ دايباب ومرۆڤێن نێزيك دهێلن وه‌ردگرن، وئه‌وێن هه‌وه‌ سۆزێن موكم پێڕا به‌ستين كو پشته‌ڤانییا هه‌وه‌ بكه‌ن وهوين باره‌كى ژ ميراتى بده‌نێ، هوين وێ بده‌نێ يا هه‌وه‌ بۆ ده‌سنيشان كرى. وميراتگرییا ب سۆزدانێ ل ده‌ستپێكا ئيسلامێ يا دورست بوو، پاشى ب هاتنه‌ خوارا ئايه‌تێن ميراتى هاته‌ ڕاكرن. هندى خودێ‌یه‌ ب هه‌ر تشته‌كێ هوين دكه‌ن يێ ئاگه‌هدار بوويه‌، وئه‌و دێ هه‌وه‌ سه‌را وى جزاده‌ت.
زه‌لام ل سه‌ر چاڤدێرى و ب خودانكرنا ژنان دڕابووينه‌، ژ به‌ر وان سالۆخه‌تێن پێ ڕابوون وسه‌راتییێ يێن خودێ داينه‌ وان، و ژ به‌ر وێ مه‌هر ونه‌فه‌قێ يا ئه‌و دده‌نه‌ وان. ڤێجا ئه‌و ژنێن چاك يێن ل سه‌ر ڕێكا ڕاست ژ وان، گوهدارییا خودێ ويا زه‌لامێن خۆ دكه‌ن، و ب پاراستنا خودێ ئه‌و وى تشتى دپارێزن يێ ل به‌ر چاڤێن زه‌لامێن وان ژ وى يێ ئه‌و ل سه‌ر د ده‌سپاك وئه‌مين، وئه‌وێن هوين ژ زيزبوونا وان دترسن، هوين ب ئاخفتنا خۆش شيره‌ت بكه‌ن، ڤێجا ئه‌گه‌ر په‌يڤا باش د گه‌ل وان چو فايده‌ نه‌دا، هوين ل سه‌ر جهان پشتا خۆ بده‌نێ، ونێزيك نه‌بن، وئه‌گه‌ر ڤێ پشتدانێ كار د وان نه‌كر، هوين ب لێدانه‌كا زيان تێدا نه‌بت وان بقوتن، ڤێجا ئه‌گه‌ر وان گوهدارییا هه‌وه‌ كر هشيار بن زۆردارییێ لێ نه‌كه‌ن، چونكى هندى خودايێ بلندێ مه‌زنه‌ خودانێ وانه‌، وئه‌و دێ تۆلێ ژ وى ڤـه‌كـه‌ت يێ زۆردارییێ ل وان بكه‌ت.
وئه‌گه‌ر هه‌وه‌ -گه‌لى مرۆڤێن ژن ومێران- زانى كو نه‌خۆشى د ناڤبه‌را وان هه‌ر دووان دا هه‌يه‌ ونه‌دويره‌ ببته‌ ئه‌گه‌را ژێكڤه‌بوونا وان، هوين يه‌كێ دادكه‌ر ژ مرۆڤێن زه‌لامى، ويه‌كێ دادكه‌ر ژ مرۆڤێن ژنێ بهنێرنه‌ نك وان؛ دا به‌رێ خۆ بده‌نێ ووێ بكه‌ن يا به‌رژه‌وه‌ندییا وان تێدا، و ب ڕێكا به‌رگه‌ڕيانا هه‌ردو دادكه‌ران كو وان پێك بينن، و ب كارئينانا وان بۆ شێوه‌يه‌كێ باش خودێ د ناڤبه‌را ژن ومێران دا دێ باش كه‌ت. هندى خودێ‌یه‌ يێ پڕزانايه‌، تشته‌ك ژ كارێ به‌نییێن وى ل به‌ر وى به‌رزه‌ نابت، يێ شاره‌زايه‌ ب وى تشتێ د دلێن وان دا.
وهوين په‌رستنا خودێ ب تنێ بكه‌ن وخۆ ب ده‌ست وى ڤه‌ به‌رده‌ن، وچو هه‌ڤپشكان بۆ وى د خوداينی وپه‌رستنێ دا چێ نه‌كه‌ن، وقه‌نجییێ د گه‌ل دايبابێن خۆ بكه‌ن، ومافێن وان ب دورستى بده‌نێ، ومافێ مرۆڤێن خۆ يێن نێزيك، وئێتيم، وهه‌ژار، وئه‌و هه‌ڤسوییێ مرۆڤێ هه‌وه‌ يێ نێزيك بت يان يێ دوير بت، وهه‌ڤالێ هه‌وه‌ يێ سه‌فه‌رێ، ويێ ل خۆجهییێ، وڕێڤنگێ پێتڤى، وئه‌وێن ل به‌ر ده‌ستێ هه‌وه‌ ژ عه‌بد وجارییان، مافێن ڤان ژى بده‌نێ. هندى خودێ‌یه‌ حه‌ز ژ وان به‌نییێن خۆ ناكه‌ت ئه‌وێن خۆ مه‌زن دكه‌ن، وحه‌ز ژ وان ناكه‌ت ئه‌وێن مه‌دحێن خۆ د ناڤ خه‌لكى دا دكه‌ن.
ئه‌وێن قه‌لسییێ د دان وخه‌رجییا وى تشتى دا دكه‌ن يێ خودێ دايه‌ وان، وفه‌رمانا ب قه‌لسییێ ل خه‌لكێ دى ژى دكه‌ن، وكافرییێ ب قه‌نجییێن خودێ ل سه‌ر خۆ دكه‌ن، وڤه‌دشێرن. ومه‌ بۆ كافران عه‌زابه‌كا ئه‌و پێ ڕه‌زيل ببن ئاماده‌كرییه‌.
وهه‌ر وه‌سا ئه‌ڤ عه‌زابه‌ مه‌ بۆ وان ئاماده‌كرییه‌ ئه‌وێن مالێ خۆ بۆ رويمه‌تى ومه‌دح خه‌رج دكه‌ن و ب گۆتن وكريار باوه‌رییێ ب خودێ وڕۆژا قيامه‌تێ نائينن. وئه‌ڤ كارێن خراب ژ وان كارانه‌ يێن شه‌يتان بۆ گازى دكه‌ت، وهه‌چییێ شه‌يتان بۆ وى دۆست وهه‌ڤال بت ئه‌و چ پيسه‌ دۆست وهه‌ڤاله‌.
وما دێ چ زيان گه‌هته‌ وان ئه‌گه‌ر وان باوه‌رى ب خودێ وڕۆژا دويماهییێ ئينابا ووان ب دله‌كێ پاقژ وصافى ژ وێ يا خودێ دايێ خه‌رج كربا، وخودێ ب وان و ب كريارێن وان يێ پڕزانايه‌، ودێ وان سه‌را وێ چه‌ندێ جزاده‌ت.
هندى خودێ‌یه‌ ته‌مه‌ت دندكه‌كا هوير ژى خێرا كه‌سێ ژێ كێم ناكه‌ت، خو ئه‌گه‌ر سه‌نگێ باشییا وى ته‌مه‌ت زه‌رره‌كێ بت خودێ دێ بۆ وى مه‌زن وزێده‌ كه‌ت، و ژ قه‌نجییا خۆ هێشتا دێ ده‌تێ، و ژ نك خۆ خێره‌كا مه‌زن كو به‌حه‌شته‌ دێ ده‌تێ.
ڤێجا حالێ مرۆڤان ل ڕۆژا قيامه‌تێ دێ چاوا بت، ئه‌گه‌ر خودێ ژ هه‌ر ملله‌ته‌كى پێغه‌مبه‌ره‌ك ئينا دا شاهده‌ییێ ل سه‌ر وان بده‌ت ب وى تشتێ وان كرى، وئه‌گر وى تو -ئه‌ى موحه‌ممه‌د- ئيناى دا ببییه‌ شاهد ل سه‌ر ئوممه‌تا خۆ، و ل سه‌ر ڤان پێغه‌مبه‌ران ژى كو وان په‌يامێن خودايێ خۆ گه‌هاندينه‌؟
ڕۆژا ئه‌و چه‌نده‌ چێ دبت، ئه‌وێن باوه‌رى ب خودێ نه‌ئيناى وگوهدارییا پێغه‌مبه‌رى نه‌كرى و ل دويڤ ڕێكا وى نه‌چووين هيڤى دكه‌ن كو خودێ وان ب عه‌ردى ڤه‌ ڕاست كه‌ت، وئه‌و ببنه‌ ئاخ، دا ڕانه‌بنه‌ ڤه‌، وئه‌و نه‌شێن تشته‌كێ خۆ ل خودێ ڤه‌شێرن؛ چونكى خودێ خه‌تم يا ل ده‌ڤێن وان داى، و له‌شێ وان شاهده‌يى ل سه‌ر وان يا داى ب وى تشتێ وان كرى.
ئه‌ى ئه‌وێن باوه‌رى ب خودێ ئيناى و دويكه‌فتنا پێغه‌مبه‌رێ وى كرى، ده‌مێ هوين دمه‌ست هوين نێزيكى نڤێژێ نه‌بن دا بزانن كانێ هوين چ دبێژن، وئه‌ڤه‌ هنگى بوو ده‌مێ هێشتا مه‌ى ب يه‌كجارى حه‌رام نه‌بووى، وهوين ل ده‌مێ بێ نڤێژییێ نێزيكى نڤێژێ وجهێن كرنا نڤێژان كو مزگه‌فتن نه‌بن، حه‌تا هوين خۆ بشۆن، ئه‌و تێ نه‌بت يێ تێ ببۆرت و ژ ده‌رگه‌هه‌كى ده‌رباز ببته‌ يه‌كێ دى. وئه‌گه‌ر هوين د نه‌خۆشییه‌كا وه‌سا دا بن كو هوين نه‌شێن ئاڤێ ب كاربينن، يان هوين ڕێڤنگ بن، يان ده‌سنڤێژا يه‌ك ژ هه‌وه‌ هات، يان هوين چوونه‌ نڤينا خۆ، وهه‌وه‌ ئاڤ نه‌ديت هوين قه‌ستا ئاخه‌كا پاقژ بكه‌ن، دێمێن خۆ وده‌ستێن خۆ پێ ڤه‌مالن (مه‌سحێ بكه‌ن). هندى خودێ‌یه‌ يێ لێنه‌گره‌ بۆ هه‌وه‌، وگونه‌هێن هه‌وه‌ ژێ دبه‌ت.
ئه‌ى موحه‌ممه‌د ما ته‌ حالێ وان جوهییان نه‌زانییه‌، ئه‌وێن باره‌ك ژ وێ زانينا د ته‌وراتێ دا بۆ وان هاتییه‌ دان، ئه‌و هيدايه‌تێ ب به‌رزه‌بوونێ دگوهۆڕن، ووان نيشان وهێجه‌تێن ڕاستییا په‌ياما موحه‌ممه‌دى -سلاڤ لێ بن- ئاشكه‌را دكه‌ن، يێن كو ل نك وان هه‌ين ئه‌و دهێلن، وهيڤى دكه‌ن كو هوين -گه‌لى خودان باوه‌رێن سه‌رڕاست- ژ ڕێكا ڕاست لابده‌ن؛ دا هوين ژى وه‌كى وان ڕێ به‌رزه‌ببن.
وخودێ ب دوژمنكارییا ڤان جوهییان بۆ هه‌وه‌ زاناتره‌، وخودێ به‌سه‌ خودانێ هه‌وه‌ بت، وئه‌و به‌سه‌ پشته‌ڤانێ هه‌وه‌ بت هه‌وه‌ ب سه‌ر نه‌ياران هه‌وه‌ بێخت.
ژ جوهییان ده‌سته‌كه‌ك هه‌يه‌ كارێ خۆ يێ كرییه‌ ئه‌و ئاخفتنا خودێ بگوهۆڕن و ژ بێ به‌ختى وه‌ربادانێ بێخنه‌ تێدا، وئه‌و دبێژنه‌ پێغه‌مبه‌رى: مه‌ گوهـ ل گۆتنا ته‌ بوو وئه‌م گوهدارییا فه‌رمانا ته‌ ناكه‌ين، وتو گوهێ خۆ بده‌ مه‌ ته‌ گوهـ لێ نه‌بت! وئه‌و دبێژن: (راعنا) ئانه‌كۆ: د مه‌ بگه‌هه‌ ومه‌ تێ بگه‌هينه‌، وئه‌و ئه‌زمانێن خۆ پێ خوار دكه‌ن، ومه‌خسه‌دا وان ئه‌و بوو نفرينا ب زمانێ خۆ ل وى بكه‌ن، وئه‌گه‌ر وان گۆتبا: مه‌ گوهـ لێ بوو ومه‌ گوهدارى كر، وگوهێ ته‌ ل مه‌ بت، وچاڤێ ته‌ ل مه‌ بت‌، ئه‌و دا بۆ وان ل نك خودێ چێتر وگۆتنه‌كا ڕاستتر بت، به‌لێ ژ به‌ر كافرى ونه‌باوه‌رى ئينانا وان خودێ ئه‌و ژ ڕه‌حما خۆ ده‌رێخستن، ڤێجا ئه‌و باوه‌رییێ ب حه‌قییێ نائينن كێمه‌كێ تێ نه‌بت يا چو مفا بۆ وان تێدا نه‌بت.
ئه‌ى گه‌لى كيتابییان، باوه‌رییێ ب وێ بينن يا مه‌ د قورئانێ دا ئينايه‌ خوارێ وكارى پێ بكه‌ن، ئه‌و قورئانا ڕاستگۆيییا وێ يا د گه‌ل هه‌وه‌ ژ كيتابان ديار دكه‌ت، به‌رى كو ئه‌م هه‌وه‌ ب خرابییا كارێ هه‌وه‌ بگرين، ڤێجا هنده‌ك ڕوییان حلى بكه‌ين ووه‌رگێڕينه‌ پاتكێ، يان له‌عنه‌تێ ل ڤان خرابكاران بكه‌ين كو بكه‌ينه‌ مه‌يموينك وبه‌راز، وه‌كى مه‌ له‌عنه‌ت ل جوهییێن خودانێن شه‌نبییێ كرى، ئه‌وێن ژ ڕاڤ ونێچيرا ل شه‌مبییێ هاتينه‌ پاشڤه‌لێدان به‌لێ وان خۆ پاشڤه‌ لێ نه‌داى، ئينا خودێ ل وان ب غه‌زه‌ب هات، وئه‌و ژ ڕه‌حما خۆ ده‌رێخستن، وفه‌رمانا خودێ د هه‌مى حالان دا فه‌رمانه‌كا ب جهـ هاتى بوويه‌.
هندى خودێ‌یه‌ ل وى نابۆرت وگونه‌هێ بۆ ژێ نابه‌ت يێ كه‌سه‌كى ژ چێكرییێن وى بۆ وى بكه‌ته‌ هه‌ڤپشك، يان ب هه‌ر ڕه‌نگه‌كێ كوفرێ كافر ببت، و هه‌ر گونه‌هه‌كا دى يا ژ شركێ كێمتر بت ئه‌و بۆ وى ژێ دبه‌ت يێ وى بڤێت، وهه‌چییێ شركێ ب خودێ بكه‌ت ب ڕاستى ئه‌وى گونه‌هه‌كا مه‌زن كر.
ئه‌ى موحه‌ممه‌د ما ته‌ كارێ وان نه‌زانییه‌ ئه‌وێن مه‌دحێن خۆ ويێن كريارێن خۆ دكه‌ن؟ به‌لكى خودێ ب تنێ‌یه‌ مه‌دحێن وى دكه‌ت يێ وى بڤێت ژ به‌نییێن خۆ، ژ به‌ر كو ئه‌و ڕاستییا كارێ وان دزانت، وتشته‌ك ژ خێرا كارێ وان خۆ هندى وێ داڤا ب به‌ركێ خورمێ ژى ڤه‌ بۆ وان نائێـته‌ كێمكرن.
به‌رێ خۆ بدێ، چاوا ئه‌و دره‌وێ ل سه‌ر ناڤێ خودێ دكه‌ن، وئه‌و يێ پاقژه‌ ژ هه‌ر تشته‌كێ بابه‌تى وى نه‌بت، وئه‌ڤ دره‌وه‌ به‌سه‌ گونه‌هه‌كا مه‌زن بت وخرابییا باوه‌رییا وان ئاشكه‌را بكه‌ت.
ئه‌ى موحه‌ممه‌د ما ته‌ كارێ وان جوهییان نه‌ديتییه‌ ئه‌وێن باره‌ك ژ زانينێ بۆ وان هاتییه‌ دان، ئه‌و باوه‌رییێ ب هه‌ر تشته‌كێ ژبلى خودێ په‌رستن بۆ دئێته‌ كرن ژ صه‌نه‌م وشه‌يتانێن مرۆڤ وئه‌جنان دئينن، ودبێژنه‌ وان يێن كافرى ب خودێ وپێغه‌مبه‌رێ وى كرى: ئه‌ڤ كافرێن هه‌ دڕاستترن، وڕێكا وان دورستتره‌ ژ يا وان يێن باوه‌رى ئيناى؟
ئه‌و ئه‌ون یێن خودێ ئه‌و ژ ڕه‌حما خۆ ده‌رێخستن، وهه‌چییێ خودێ وى ژ ڕه‌حما خۆ دويركه‌ت تو كه‌سێ بۆ وى نابينى پشته‌ڤانییا وى بكه‌ت، وخرابییا عه‌زابێ ژ وى پاشڤه‌ لێ بده‌ت.
يان ئه‌رێ وان باره‌ك د ملكى دا هه‌يه‌؟ وئه‌گه‌ر وان ئه‌و هه‌با ژى وان تشته‌ك ژێ نه‌ددا يه‌كى، ئه‌گه‌ر خۆ هندى وێ كونكێ با ئه‌وا د به‌ركێ خورمێ؟
يان ئه‌رێ ئه‌و حه‌سويدیێ ب موحه‌ممه‌دى وهه‌ڤالێن وى دبه‌ن سه‌را وێ قونجییا خودێ دايه‌ وان، ڤێجا ئه‌و حه‌ز دكه‌ن ئه‌ڤ قه‌نجییه‌ ل نك وان نه‌مينت؟ پانێ مه‌ -به‌رى نوكه-‌ ئه‌و كيتاب دابوونه‌ دوونده‌ها ئيبراهيمى يێن خودێ بۆ وان ئيناينه‌ خوارێ وئه‌و وه‌حییا نه‌نڤيسى يا بۆ وان هاتى، و د گه‌ل هندێ ژى مه‌ ملكه‌كێ به‌رفره‌هـ دا وان.
ڤێجا ژ ڤان يێن باره‌ك ژ زانينێ بۆ هاتییه‌ دان هه‌يه‌ يێ باوه‌رى ب پێغه‌مبه‌رينییا موحه‌ممه‌دى ئيناى، و ژ وان هه‌يه‌ يێ پشت داى و د گازییا وى نه‌هاتى، وخه‌لك ژى ژ دويكه‌فتنا وى داينه‌ پاش. وئاگرێ جه‌هنه‌مێ به‌سى وانه‌ كو ئه‌و ب وان‌ بێته‌ خۆشكرن.
هندى ئه‌ون يێن كافرى ب وان ئايه‌ت ووه‌حییا كيتابێ ونيشان وهێجه‌تێن ئاشكه‌را يێن خودێ ئيناينه‌ خوارێ كرى، پاشى ئه‌م دێ وان كه‌ينه‌ د ئاگره‌كى دا؛ دا ئه‌و تام بكه‌نه‌ گه‌رما وى، هه‌ر جاره‌كا چه‌رمێ وان هاته‌ سۆتن ئه‌م چه‌رمه‌كێ دى دێ بۆ وان گوهۆڕين؛ دا عه‌زاب وئێشا وان يا به‌رده‌وام بت. هندى خودێ‌یه‌ يێ زال بوويه‌ تشته‌ك ل به‌ر ئاسێ نابت، و د ڕێڤه‌برن وقه‌ده‌را خۆ دا يێ كاربنه‌جهـ بوويه‌.
وئه‌وێن دلێن وان ب باوه‌رییا ب خودێ وپێغه‌مبه‌رى ته‌نا بووين، و ل سه‌ر گوهدارییێ خۆ ڕاست كرى، ئه‌م دێ وان كه‌ينه‌ د وان به‌حه‌شتان دا يێن ڕويبار د بن دا دچن، هه‌روهه‌ر دێ خۆشییێ تێدا به‌ن وچو جاران ژێ ده‌رناكه‌ڤن، وئه‌و ژنێن خودێ ژ هه‌مى پيساتییان پاقژكرين بۆ وان تێدا هه‌نه‌، وئه‌م د به‌حه‌شتێ دا دێ وان ده‌ينه‌ بن سيبه‌ره‌كا هوين وبه‌ربه‌لاڤ.
هندى خودێ‌یه‌ فه‌رمانێ ل هه‌وه‌ دكه‌ت كو هوين وان ئێمانه‌تان يێن د ده‌ست هه‌وه‌ دا بگه‌هيننه‌ خودانان، ڤێجا ته‌خسيرییێ تێدا نه‌كه‌ن، وئه‌و فه‌رمانێ ل هه‌وه‌ دكه‌ت كو هوين ب دادیێ حوكمى د ناڤبه‌را مرۆڤان دا بكه‌ن، وئه‌و چ باش شيره‌ته‌ خودێ ل هه‌وه‌ دكه‌ت وبه‌رێ هه‌وه‌ دده‌تێ. هندى خودێ‌یه‌ گوهدێرێ گۆتنێن هه‌وه‌ بوويه‌، و ب كريارێن هه‌وه‌ يێ ئاگه‌هدار بوويه‌، ووان دبينت.
گه‌لى ئه‌وێن باوه‌ری ئیناى، د به‌رسڤا فه‌رمانێن خودێ وه‌رن وبێ ئه‌مرییا وى نه‌كه‌ن، و د به‌رسڤا پێغه‌مبه‌رى ژى وه‌رن وگوهدارییا وێ حه‌قییێ بكه‌ن يا ئه‌و پێ هاتى، وگوهدارییا مه‌زن وكاربده‌ستێن خۆ بكه‌ن به‌لێ نه‌ د بێ ئه‌مرییا خودێ دا، وئه‌گه‌ر هوين د ناڤبه‌را خۆ دا ل سه‌ر تشته‌كى ب هه‌ڤڕكى چوون، هوين حوكمێ وى تشتى بۆ خودێ وپێغه‌مبه‌ری، ئه‌گه‌ر هه‌وه‌ ب دورستى باوه‌رى ب خودێ وڕۆژا حسێبێ هه‌بت. ئه‌ڤ چه‌نده‌ ژ هه‌ڤڕكییێ وژێكڤه‌بوونێ چێتره‌، ودويماهییا وێ باشتره‌.
ئه‌ى موحه‌ممه‌د ما ته‌ كارێ وان منافقان نه‌زانییه‌ ئه‌وێن ژ دره‌و دبێژن وان باوه‌رى ب وێ ئينايه‌ يا بۆ ته‌ هاتییه‌ خوارێ -كو قورئانه‌- و ب وێ ژى يا به‌رى ته‌ بۆ پێغه‌مبه‌ران هاتییه‌ خوارێ، ووان د حه‌لكرنا هه‌ڤڕكییان دا دڤێت حوكمێ خۆ ببه‌نه‌ نك وى شريعه‌تێ به‌تال يێ خودێ نه‌داناى، وئه‌و ب خۆ فه‌رمان يا ل وان هاتییه‌كرن كو ئه‌و باوه‌رییێ ب وى نه‌ئينن؟ وشه‌يتانى دڤێت وان ژ ڕێكا حه‌ق دويربكه‌ت، دويراتییه‌كا دوير. و ژ ڤێ ئايه‌تێ ئاشكه‌را دبت كو باوه‌رییا ڕاست هندێ دخوازت خودان ل دويڤ شريعه‌تێ خودێ بچت، و د هه‌مى كاران دا حوكمى پێ بكه‌ت، ڤێجا هه‌چییێ بێژت ئه‌ز خودان باوه‌رم پاشى حوكمێ تاغووتى ب سه‌ر حوكمێ خودێ بێخت، ئه‌و د ڤێ گۆتنا خۆ دا يێ دره‌وينه‌.
وئه‌گه‌ر شيره‌ت ل ئه‌ڤان هاته‌كرن، وبۆ وان هاته‌ گۆتن: وه‌رنه‌ وێ يا خودێ ئينايه‌ خوارێ، ووێ يا موحه‌ممه‌د پێغه‌مبه‌رى -سلاڤ لێ بن- گۆتى، تو دێ وان يێن ب سه‌ر ڤه‌ باوه‌رى ئيناى و د دل دكافر بينى پشتا خۆ دێ ده‌نه‌ ته‌ وڕوییێ خۆ وه‌ردگێڕن.
ڤێجا حالێ وان منافقان دێ يێ چاوا بت، ئه‌گه‌ر ژ به‌ر وى كارێ وان ب ده‌ستێن خۆ كرى ئاتافه‌ك ب سه‌رێ وان هات، پاشى ئه‌و هاتنه‌ نك ته‌ -ئه‌ى موحه‌ممه‌د- داخوازا لێبۆرينێ كر، و ب سويندان ڕا چوون كو وان ب وان كريارێن خۆ ب تنێ قه‌نجى وپێكئينانا د ناڤبه‌را هه‌ڤڕكان دا ڤيايه‌؟
ئه‌و ئه‌ون يێن خودێ ڕاستییا وێ نفاقا د دلێن وان دا هه‌ى دزانت، ڤێجا تو ژ وان بگه‌ڕه‌، ووان ژ خرابییا كارێ ئه‌و ل سه‌ر دچن بترسينه‌، وتو گۆتنه‌كا كارتێكه‌ر د وان ب خۆ دا بێژێ.
ومه‌ پێغه‌مبه‌ره‌ك ژ پێغه‌مبه‌رێن خۆ نه‌هنارتییه‌، ئه‌گه‌ر بۆ هندێ نه‌بت دا ب فه‌رمانا خودێ گوهدارییا وى بێته‌ كرن. وئه‌وێن ب كرنا گونه‌هان زۆردارى ل خۆ كرى ئه‌گه‌ر د ژينا خۆ دا هاتبانه‌ نك ته‌ -ئه‌ى موحه‌ممه‌د- تۆبه‌ كربا وداخواز ژ خودێ كربا كو گونه‌هان بۆ وان ژێ ببه‌ت، وته‌ داخوازا ژێبرنا گونه‌هان بۆ وان كربا، ئه‌و دا خودێ بينن پڕتۆبه‌وه‌رگرێ دلۆڤانكار.
خودايێ مه‌زن ب خۆ سويند خوارییه‌ كو ئه‌وێن هه‌ ب دورستى باوه‌رییێ نائينن حه‌تا ئه‌و د ژينا ته‌ دا ته‌ د وى تشتى دا يێ هه‌ڤڕكى سه‌را د ناڤبه‌را وان دا په‌يدا دبت نه‌كه‌نه‌ فه‌ماندار (حه‌كه‌م)، وسوننه‌تا ته‌ پشتى مرنا ته‌ نه‌كه‌نه‌ حه‌كه‌م، پاشى د ده‌رحه‌قا وێ دا يا ته‌ فه‌رمان پێ داى ئه‌و چو دلته‌نگیه‌كێ ل نك خۆ نه‌بينن، و د گه‌ل هندێ ژى ئه‌و ب دورستى خۆ ب ده‌ست ڤه‌ به‌رده‌ن، وئه‌و حوكمێ پێغه‌مبه‌رێ خودێ -سلاڤ لێ بن- پێ هاتى ژ كيتاب وسوننه‌تێ د هه‌مى لايێن ژينێ دا د گه‌ل ڕازيبوون وخۆ ب ده‌سڤه‌به‌ردانێ ژ كاكلكا باوه‌رییێ‌يه‌.
وئه‌گه‌ر مه‌ ل سه‌ر وان منافقان يێن ب حوكمێ تاغووتى ڕازى دبن واجب كربا كو هنده‌ك ژ وان هنده‌كان بكوژن، يان ئه‌و ژ وارێ خۆ ده‌ركه‌ڤن، هژماره‌كا كێم ژ وان تێ نه‌با كه‌سێ ئه‌و نه‌دكر، وئه‌گه‌ر وان ب وێ كربا يا شيره‌ت پێ ل وان دئێته‌كرن ئه‌و دا بۆ وان ب مفاتر بت، ودا باوه‌رییا وان پێ ب هێزتر لێ ئێت.
وئه‌م ل دنيايێ وئاخره‌تێ خێرێ ژ نك خۆ دا ده‌ينه‌ وان.
ودا به‌رێ وان ده‌ينه‌ ڕێكا خودێ.
وهه‌چییێ گوهدارییا فه‌رمانێن خودێ وڕێكا پێغه‌مبه‌رێ وى موحه‌ممه‌دى -سلاڤ لێ بن- بكه‌ت ئه‌و ئه‌ون يێن خودێ بهايێ وان مه‌زن كرى، ڤێجا ئه‌و دێ هه‌ڤالينییا وان كه‌ن يێن خودێ قه‌نجى ب به‌حه‌شتێ د گه‌ل كرى ژ پێغه‌مبه‌ر وڕاستگۆيان ئه‌وێن ب دورستى باوه‌رى ئيناى وشه‌هيدێن د ڕێكا خودێ دا وچاكێن خودان باوه‌ران، وئه‌و چ باش هه‌ڤالن وان د به‌حه‌شتێ دا هه‌ين.
ئه‌و دانا هه‌ يا گه‌له‌ك ژ خودێ ب تنێ‌یه‌، وخودێ به‌سه‌ ب حالێ به‌نییێن خۆ يێ پڕزانا بت، و ب حالێ وى يێ هێژاى دانه‌كا مه‌زن بت ژ به‌ر وان كريارێن وى يێن چاك.
گه‌لى ئه‌وێن باوه‌رى ئيناى د هشيارى خۆ بن ب خۆئاماده‌كرنا ژ بۆ دوژمنێ خۆ، ڤێجا هوين كۆمه‌ك پشتى كۆمه‌كێ يان پێكڤه‌ ده‌ركه‌ڤنه‌ شه‌ڕێ وى.
وهندى هنده‌ك ژ هه‌وه‌نه‌ ب ڕاستى خۆ ژ ده‌ركه‌فتنا ژ بۆ شه‌ڕێ دوژمنى ڤه‌دهێلن وخۆ گران دكه‌ن، وخه‌لكێ دى ژى ژ كرنا شه‌ڕى سست دكه‌ن، ڤێجا ئه‌گه‌ر ل سه‌ر هه‌وه‌ هاتبته‌ نڤيسين و ب كوشتنێ يان شكه‌ستنێ ئاتافه‌ك ب سه‌رێ هه‌وه‌ هات، ئه‌و ب كه‌يف ڤه‌ دبێژت: خودێ ئه‌ز پاراستم، ده‌مێ ئه‌ز د گه‌ل وان يێن ئه‌و ب سه‌رى هاتى يا من پێ نه‌خۆش ده‌رنه‌كه‌فتيم، ودێ كه‌يفا وى ب هندێ ئێت كو ئه‌و ژ وان ڤه‌ماى.
وئه‌گه‌ر قه‌نجییه‌ك ژ خودێ وده‌سكه‌فتییه‌ك گه‌هشته‌ هه‌وه‌ ئه‌و ب حه‌سويدى وكه‌سه‌ر ڤه‌ دێ بێژت -هه‌ر وه‌كى د ناڤبه‌را هه‌وه‌ ووى دا ڤيانه‌كا ب سه‌ر ڤه‌ نه‌بوويه-: خوزى ئه‌ز د گه‌ل وان با مه‌ دا ئه‌و فايدێ گه‌هشتییه‌ وان ژ ڕزگاربوون وسه‌ركه‌فتن وده‌سكه‌فتییان گه‌هشتبا من ژى.
ڤێجا ئه‌وێن ژينا دنيايێ دده‌نه‌ ب ئاخره‌تێ وخێرا وێ بلا شه‌ڕى د ڕێكا دينێ خودێ وبلندكرنا په‌يڤا وى دا بكه‌ن ، وهه‌چییێ ژ دله‌كێ صافى شه‌ڕى د ڕێكا خودێ دا بكه‌ت، ڤێجا بێته‌كوشتن يان ب سه‌ركه‌ڤت، ئه‌م دێ خێره‌كا مه‌زن ده‌ينه‌ وى.
وما ئه‌و چيه‌ -گه‌لى خودان باوه‌ران- دبته‌ ئاسته‌نگ د ڕێكا هه‌وه‌ وكرنا جيهادا پێخه‌مه‌ت ب سه‌رێخستنا دينێ خودێ دا، وپێخه‌مه‌ت پشته‌ڤانییا بێ ده‌سهه‌لاتان ژ زه‌لام وژن وزارۆيان ئه‌وێن ته‌عدايى لێ هاتییه‌كرن، ووان چو ڕێ نينن ژ بلى هندێ كو هاوارێن خۆ بگه‌هيننه‌ خودايێ خۆ وبێژن: خودايێ مه‌، تو مه‌ ژ ڤى گوندێ مرۆڤێن وى ب كوفرێ زۆردارى ل خۆ كرى و ب نه‌خۆشییێ زۆردارى ل خودان باوه‌ران كرى -كو مه‌كه‌هه‌- ده‌ربێخه‌، وتو ژ نك خۆ خودانه‌كى بۆ مه‌ په‌يدا بكه‌ سه‌ركارییێ ل مه‌ بكه‌ت، وپشته‌ڤانه‌كى كو مه‌ ب سه‌ر زۆرداران بێخت.
ئه‌وێن باوه‌رى ئيناى شه‌ڕى د ڕێكا ب سه‌رێخستنا حه‌قییێ وخودانێن وێ دا دكه‌ن، وئه‌وێن كافربووين شه‌ڕى د ڕێكا سه‌رداچوونێ وخرابكارییا د عه‌ردى دا دكه‌ن، ڤێجا هوين شه‌ڕێ وان بكه‌ن ئه‌وێن شه‌يتانى بۆ خۆ دكه‌نه‌ دۆست وسه‌ركار، وگوهدارییا فه‌رمانێن وى دكه‌ن، هندى ئه‌و فێلبازییه‌ يا شه‌يتان بۆ دۆستێن خۆ دكه‌ت يا لاوازبوويه‌.
ئه‌ى موحه‌ممه‌د ما ته‌ حالێ وان نه‌زانییه‌ ئه‌وێن به‌رى دانا ده‌ستويریێ ب كرنا جيهادێ بۆ وان هاتییه‌ گۆتن: ده‌ستێن خۆ ژ كرنا شه‌ڕێ دوژمنێن خۆ يێن بوتپه‌رێس ڤه‌كێشن، ويا ل سه‌ر هه‌وه‌ ئه‌وه‌ هوين وێ بكه‌ن يا خودێ ل سه‌ر هه‌وه‌ فه‌ركرى ژ كرنا نڤێژێ، ودانا زه‌كاتێ، ڤێجا گاڤا شه‌ڕ ل سه‌ر وان هاتییه‌ نڤيسين، هنگى حالێ ده‌سته‌كه‌كێ ژ وان هاته‌ گوهاڕتن، وكانێ چاوا ئه‌و ژ خودێ دترسان يان پتر ژى ئه‌و ژ مرۆڤان ترسان، وئه‌و ڤێ ترسا خۆ يا دژوار ئاشكه‌را دكه‌ن ودبێژن: خودايێ مه‌ بۆچى ته‌ شه‌ڕ ل سه‌ر مه‌ فه‌ركرییه‌؟ ئه‌گه‌ر حه‌تا ده‌مه‌كێ نێزيك ته‌ ئه‌م هێلاباين، ژ به‌ر ڤيانا وان بۆ ژينا دنيايێ، تو بێژه‌ وان: خۆشییا دنيايێ يا كێمه‌، وئاخره‌ت وتشتێ لێ هه‌ى مه‌زنتر وبه‌رده‌وامتره‌ بۆ وى يێ ته‌قواكرى. وخودايێ ته‌ ب تشته‌كى زۆردارییێ ل كه‌سێ ناكه‌ت، ئه‌گه‌ر خۆ هندى وێ داڤێ ژى بت ئه‌وا ب به‌ركێ خورمێ ژى ڤه‌.
ئه‌گه‌ر ڕۆژا هه‌وه‌ هات هه‌چى جهێ هوين لێ بن مرن دێ گه‌هته‌ هه‌وه‌، خۆ ئه‌گه‌ر هوين د ئاسێگه‌هێن موكم ودوير ژ مه‌يدانا شه‌ڕى ژى دا بن. وئه‌گه‌ر تشته‌كێ وان كه‌يف پێ بێت ژ خۆشییێن دنيايێ گه‌هشته‌ وان، ئه‌و دێ چێبوونا وى تشتى بۆ خودێ پالڤه‌ده‌ن، وئه‌گه‌ر تشته‌كێ وان پێ نه‌خۆش بت بگه‌هته‌ وان ئه‌و ژ نه‌زانين ڤه‌ دێ وى تشتى بۆ پێغه‌مبه‌رى پالڤه‌ده‌ن، ووان نه‌زانيبوو كو ئه‌و هه‌مى ژ نك خودێ ب تنێ‌یه‌، ب قه‌زا وقه‌ده‌را وییه‌، ڤێجا ئه‌ڤه‌ وان چيه‌ نێزيكه‌ ئه‌و د چو گۆتنان نه‌گه‌هن يێن تو بۆ وان دبێژى؟
هه‌ر باشییه‌كا هاتییه‌ سه‌رێ ته‌ ئه‌و ژ خودێ ب تنێ‌یه‌، ژ چاكى وقه‌نجییا وییه‌، وهه‌ر نه‌خۆشى وخرابییه‌كا هاتییه‌ سه‌رێ ته‌ ئه‌و ژ به‌ر كارێ ته‌ يێ خرابه‌، و ژ به‌ر وان گونه‌هانه‌ يێن ته‌ ب ده‌ستێن خۆ كرين. ومه‌ تو -ئه‌ى موحه‌ممه‌د- بۆ هه‌مى مرۆڤان يێ هنارتى دا په‌ياما خودايێ خۆ بگه‌هينییه‌ وان، وخودێ به‌سه‌ شاهد بت ل سه‌ر ڕاستییا په‌ياما ته‌.
هه‌چییێ گوهدارییا پێغه‌مبه‌رى -سلاڤ لێ بن- بكه‌ت، وكارى ب دينێ وى بكه‌ت، ئه‌و وى گوهدارییا خودێ كر وكار ب فه‌رمانا وى كر، وهه‌چییێ پشت بده‌ته‌ گوهدارییا خودێ وپێغه‌مبه‌رێ وى مـه‌ تو -ئه‌ى موحه‌ممه‌د- نه‌هنارتى دا ل سه‌ر وان يێن پشت دده‌ن ببییه‌ زێره‌ڤان، كارێن وان بهژمێرى وحسێبا وان سه‌را بكه‌ى، حسێبا وان ل سه‌ر مه‌يه‌.
وئه‌وێن هه‌ يێن كــو پـشـت دده‌ن، ل ديوانا پێغه‌مبه‌رێ خودێ -سلاڤ لێ بن- گوهدارییا خۆ بۆ پێغه‌مبه‌رى وتشتێ ئه‌و پێ هاتى ئاشكه‌را دكه‌ن، وئه‌گه‌ر ژ ديوانا وى چوون ودويركه‌فتن، ده‌سته‌كه‌ك ژ وان ب شه‌ڤ وێ دكه‌ن ودبێژن يا وان به‌رى هنگى ئاشكه‌را نه‌كرى، ووان نه‌زانى كو خودێ وێ ل سه‌ر وان دهژمێرت يا ئه‌و ب ڤه‌شارتى دكه‌ن، ودێ سه‌را وێ چه‌ندێ وان جزا ده‌ت جزايه‌كێ تمام، ڤێجا تو -ئه‌ى موحه‌ممه‌د- پشتا خۆ بده‌ وان وچو پويته‌ى ب وان نه‌كه‌، هندى ئه‌ون ئه‌و چو زيانێ ناگه‌هيننه‌ ته‌، وتو خۆ بهێله‌ ب هيڤییا خودێ ڤه‌، وئه‌و به‌سى ته‌يه‌ كو بۆ ته‌ خودان وپشته‌ڤان بت.
ئه‌رێ ما ئه‌وێن هه‌ هزرێن خۆ د قورئانێ دا ناكه‌ن، وبه‌رێ خۆ ناده‌نه‌ وێ حه‌قییا تێدا هاتى، كو ب ڕه‌نگه‌كێ ڕێك وپێك وموكم هاتییه‌ هندێ دگه‌هينت كو ئه‌و ژ نك خودێ‌یه‌، وئه‌گه‌ر ئه‌و ژ نك يه‌كێ دى با ژبلى وى ئه‌و دا جوداهییه‌كا مه‌زن تێدا بينن.
وئه‌گه‌ر فه‌رمانه‌كا دڤێت بێته‌ ڤه‌شارتن يا كو په‌يوه‌ندى ب ته‌ناهییێ ڤه‌ هه‌بت يا خێرا وێ بۆ ئيسلامێ وموسلمانان بزڤڕت، يان په‌يوه‌ندى ب ترسێ ڤه‌ هه‌بت يا بگه‌هته‌ وان، ئه‌گه‌ر ئه‌و گه‌هشته‌ ئه‌وێن هه‌ يێن باوه‌رییێ جهێ خۆ د دلێن وان دا نه‌كرى، ئه‌و دێ وێ د ناڤ مرۆڤان دا به‌لاڤ كه‌ن، وئه‌گه‌ر وان ئه‌و بۆ پێغه‌مبه‌رێ خودێ -سلاڤ لێ بن- وبۆ زانا وتێگه‌هشتییان زڤڕاندبا، دا خودانێن تێئينانه‌ده‌ر وزانينێ ژ وان ڕاستییا وێ زانن. وئه‌گه‌ر قه‌نجییا خودێ ل سه‌ر هه‌وه‌ نه‌با وكو وى دلۆڤانى ب هه‌وه‌ بر هوين دا دويكه‌فتنا شه‌يتانى كه‌ن كێم ژ هه‌وه‌ تێ نه‌بن.
ڤێجا تو -ئه‌ى موحه‌ممه‌د- جيهادا د ڕێكا خودێ وبلندكرنا په‌يڤا وى دا بكه‌، تو ژ كرنا كه‌سێ دى يێ به‌رپسيار نينى وسه‌را وێ ل ته‌ نائێته‌گرتن، وتو خودان باوه‌ران بۆ كرنا شه‌ڕى وجيهادێ پال بده‌، ووێ ل به‌ر وان شرين بكه‌، به‌لكى خودێ ب ته‌ و ب وان شه‌ڕ ودوژوارییا كافران ڕاوه‌ستينت. وخودێ يێ هێز دژوارتر وجزا مه‌زنتره‌ ژ كافران.
هه‌چییێ به‌رگه‌ڕيانێ بكه‌ت دا يه‌ك خێره‌كێ بكه‌ت ژ به‌ر مه‌هده‌را وى باره‌ك بۆ وى ژخێرێ دێ هه‌بت، وهه‌چییێ به‌رگه‌ڕيانێ بكه‌ت دا خرابى بگه‌هته‌ يه‌كێ دى باره‌ك ژ گونه‌هێ دێ بۆ وى هه‌بت، وخودێ ل سه‌ر هه‌ر تشته‌كى شاهد وپارێزه‌ر بوويه‌.
وئه‌گه‌ر موسلمانه‌كى سلاڤى وه‌ كر هوين ب ڕه‌نگه‌كێ باشتر ژ لايێ په‌يڤ وگڕنژينێ ڤه‌ به‌رسڤا سلاڤا وى بده‌ن، يان هه‌ما وه‌كى يا وى لێ ڤه‌گێڕن، وهه‌ر يه‌كێ خێر وجزايێ خۆ هه‌يه‌. هندى خودێ‌یه‌ جزايێ هه‌ر تشته‌كى دده‌ت.
خودێ ب تنێ‌یه‌ يێ هێژاى خوداينییێ، ئه‌و دێ هه‌وه‌ هه‌مییان بۆ حسێبێ وجزادانێ ل ڕۆژا قيامه‌تێ كۆم كه‌ت، ئه‌و ڕۆژا چو گومان تێدا نه‌. وكه‌س ژ خودێ يێ ئاخفتن ڕاستتر نينه‌.
ڤێجا هه‌وه‌ چيه‌ -گه‌لى خودان باوه‌ران- هوين د مه‌سه‌لا دوڕوییان دا بووينه‌ دو ده‌سته‌ك: ده‌سته‌كه‌ك دبێژت دێ شه‌ڕێ وان كه‌ين، وده‌سته‌كه‌ك دبێژت ئه‌م شه‌ڕێ وان ناكه‌ين؟ وخودێ ژ به‌ر خرابییا كريارا وان ئه‌و يێن ئێخستينه‌ د كوفرێ وبه‌رزه‌بوونێ دا. ئه‌رێ ما هه‌وه‌ دڤێت وى بيننه‌ سه‌ر ڕێ يێ خودێ به‌رێ وى ژ دينێ خۆ وه‌رگێڕاى؟ وهه‌چییێ خودێ به‌رێ وى ژ دينێ خۆ ودويچوونا فه‌رمانا خۆ وه‌رگێڕا، وى چو ڕێ بۆ هيدايه‌تێ نابن.
دوڕوییان دڤيا هوين ژى ب وێ ڕاستییێ كافر ببن يا دلێن هه‌وه‌ باوه‌رى پێ ئيناى، وه‌كى وان ب دلێن خۆ كافرى پێ كرى، دا هوين وئه‌و د كوفرێ دا وه‌كى يه‌ك لێ بێن، ڤێجا حه‌تا ئه‌و د ڕێكا خودێ دا مشه‌خت نه‌بن هوين چو دۆستان بۆ خۆ ژ وان نه‌گرن، ، دا ئه‌و مشه‌ختبوونا وان ببته‌ نيشان ل سه‌ر ڕاستییا باوه‌رییا وان، ڤێجا ئه‌گه‌ر وان پشت دا وێ يا ئه‌و بۆ هاتينه‌ داخوازكرن، هوين وان بگرن وهه‌چى جهێ هه‌وه‌ ئه‌و لێ ديتن وان بكوژن، وهوين ژبلى خودێ چو دۆست وپشته‌ڤانان بۆ خۆ ژ وان نه‌گرن داخوازا پشته‌ڤانییێ ژێ بكه‌ن.
به‌لێ هوين شه‌ڕێ وان نه‌كه‌ن ئه‌وێن دگه‌هنه‌ ملله‌ته‌كێ كو د ناڤبه‌را هه‌وه‌ ووان دا په‌يمانه‌ك هه‌ى، هه‌ر وه‌سا هوين شه‌ڕێ وان ژى نه‌كه‌ن ئه‌وێن هاتينه‌ نك هه‌وه‌ دبێهن ته‌نگ ووان پێ نه‌خۆش كو شه‌ڕێ هه‌وه‌ بكه‌ن، يان شه‌ڕێ ملله‌تێ خۆ بكه‌ن، وئه‌و نه‌ د گه‌ل هه‌وه‌ بووينه‌ ونه‌ د گه‌ل ملله‌تێ خۆ بووينه‌، هوين شه‌ڕێ وان نه‌كه‌ن، وئه‌گه‌ر خودێ ڤيابا دا وان ل سه‌ر هه‌وه‌ زال كه‌ت، ڤێجا ئه‌و د گه‌ل دوژمنێن هه‌وه‌ يێن بوتپه‌رێس دا شه‌ڕێ هه‌وه‌ كه‌ن، به‌لێ خودێ ژ قه‌نجییا خۆ به‌رێ وان ژ هه‌وه‌ وه‌رگێڕا، ڤێجا ئه‌گه‌ر وان خۆ ژ هه‌وه‌ ڤه‌ده‌ر كر و شه‌ڕێ هه‌وه‌ نه‌كر، وخۆ ئێخسته‌ د بن په‌ڕێ هه‌وه‌ ڤه‌، هه‌وه‌ چو حه‌ق ل سه‌ر وان نينه‌ كو هوين شه‌ڕێ وان بكه‌ن.
هوين ملله‌ته‌كێ دى ژ دوڕوییان دێ بينن وان دڤێت ژ لايێ هه‌وه‌ ڤه‌ دپشت ڕاست بن، خۆ وه‌سا ديار بكه‌ن كو وان باوه‌رى هه‌يه‌، ووان دڤێت ژ لايێ ملله‌تێ خۆ يێ كافر ژى ڤه‌ دپشت ڕاست بن، خۆ بۆ وان ديار كه‌ن كو ئه‌و دكافرن، هه‌ر جاره‌كا ئه‌و بۆ جهێ كوفرێ وكافران هاتنه‌ زڤڕاندن، ئه‌و دێ كه‌ڤنه‌ د خرابترين حالى دا. ئه‌وێن هه‌ ئه‌گه‌ر ڕوییێ خۆ ژ هه‌وه‌ وه‌رنه‌گێڕن، وخۆ نه‌ئێخنه‌ بن په‌ڕێ هه‌وه‌ وخۆ ب ده‌ست هه‌وه‌ ڤه‌ به‌رنه‌ده‌ن، وشه‌ڕێ هه‌وه‌ به‌س نه‌كه‌ن، هوين وان ب هێز بگرن وچى جهێ ئه‌و لێ بن هوين وان بكوژن، وئه‌وێن هه‌ يێن د ڤێ ڕێكا خراب دا گه‌هشتينه‌ ڤى حه‌ددێ ئه‌و پێ ژ خه‌لكى ئاشكه‌را ببن، ئه‌ون يێن مه‌ هێجه‌ته‌كا ئاشكه‌را ل سه‌ر كوشتن وگرتنا وان دايه‌ هه‌وه‌.
وچێ نابت بۆ خودان باوه‌ره‌كى كو ته‌عداییێ ل خودان باوه‌ره‌كێ دى بكه‌ت وبێ حه‌ق وى بكوژت، وه‌سا تێ نه‌بت ئه‌ڤ چه‌نده‌ ب خه‌له‌تى ڤه‌ وبێ ده‌ستى ژێ چێ ببت، وهه‌چییێ كه‌فته‌ د وێ خه‌له‌تییێ دا ل سه‌ر وى يه‌ كو گه‌رده‌نه‌كا خودان باوه‌ر ئازا بكه‌ت، وحه‌قێ خوينا وى كوشتى بده‌ته‌ مرۆڤێن وى، هنگى تێ نه‌بت خودانێ مرى ب خێرا خۆ وى عه‌فى بكه‌ن. ڤێجا ئه‌گه‌ر كوشتى ژ ملله‌ته‌كێ كافر بت يێ نه‌يار بۆ خودان باوه‌ران، وئه‌و كوشتى ب مرۆڤه‌كێ خودان باوه‌ر بت ب خودێ وب وێ حه‌قییا وى بۆ پێغه‌مبه‌رێ خۆ موحه‌ممه‌دى -سلاڤ لێ بن- ئينايه‌ خوارێ، ل سه‌ر وییه‌ يێ ئه‌و كوشتى گه‌رده‌نه‌كا خودان باوه‌ر ئازا بكه‌ت، وئه‌گه‌ر ئه‌و ژ ملله‌ته‌كى بت د ناڤبه‌را هه‌وه‌ ووان دا سۆز وپه‌يمانه‌ك هه‌بت، ل سه‌ر وییه‌ يێ ئه‌و كوشتى حه‌قێ خوينا وى بده‌ته‌ مرۆڤێن وى وگه‌رده‌نه‌كا خودان باوه‌ر ئازا بكه‌ت، وهه‌چییێ نه‌شێت وێ چه‌ندێ بكه‌ت، بلا دو مه‌هان ل دويڤ ئێك يێ ب ڕۆژى بت؛ دا خودێ تۆبێ بدانته‌ سه‌ر وى. وخودێ ب ڕاستییا كارێ به‌نییێن خۆ يێ پڕزانـا بوويه‌، و د وى شريعه‌تى دا يێ وى بۆ وان داناى يێ كاربنه‌جهـ بوويه‌.
وهه‌چییێ ته‌عداییێ ل خودان باوه‌ره‌كى بكه‌ت و ژ قه‌ستا وبێ حه‌ق وى بكوژت جزايێ وى جه‌هنه‌مه‌، هه‌روهه‌ر دێ تێدا بت د گه‌ل غه‌زه‌با خودێ وده‌ركه‌فتنا ژ ڕه‌حما وى، وخودێ دژوارترين عه‌زاب بۆ وى ئاماده‌كرییه‌ ژ به‌ر ڤێ تاوانا مه‌زن يا وى كرى.
ئه‌ى گه‌‌لى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى ئه‌گه‌ر هوين د ڕێكا خودێ دا بۆ كرنا جيهادێ ده‌ركه‌فتن هوين وان ژێك جودا بكه‌ن يێن هوين دئێنێ يان دهێلن، وهوين وان ژ بێ باوه‌ران نه‌هژمێرن يێن هوين تشته‌كى ژ نيشانێن ئيسلامێ ژێ دبينن وشه‌ڕێ هه‌وه‌ نه‌كه‌ن؛ چونكى دبت ئه‌و دخودان باوه‌ر بن وباوه‌رییا خۆ ڤه‌شێرن، هوين ڤێ چه‌ندێ بۆ په‌رتاله‌كێ دنيايێ نه‌كه‌ن، وئه‌و دان وقه‌نجییا ل نك خودێ هه‌ى تێرا هه‌وه‌ هه‌يه‌، هه‌وه‌ ژى ل ده‌سپێكا ئيسلامێ باوه‌رییا خۆ ژ ملله‌تێ خۆ يێ كافر ڤه‌دشارت، ئينا خودێ مننه‌ت ل هه‌وه‌ كر، وهوين ب باوه‌رییێ وهێزێ سه‌رفه‌راز كرن، ڤێجا هوين دهشيار بن ووان ژێك جودا بكه‌ن. هندى خودێ‌یه‌ ب هه‌مى كريارێن هه‌وه‌ يێ پڕزانايه‌، ب كارێن هه‌وه‌ يێن هوير يێ ئاگه‌هداره‌، وئه‌و دێ هه‌وه‌ سه‌را وان جزا ده‌ت.
ئـه‌وێن خـۆ ژ جيهادا د ڕێكا خودێ دا داينه‌ پاش -ژبلى خودان عوزران- وئه‌وێن ب مالێ خۆ ونه‌فسا خۆ جيهاد د ڕێكا خودێ دا كرى د وه‌كى يه‌ك نابن، خودێ جيهادكه‌ر ب سه‌ر وان ئێخستينه‌ يێن دڕوينشتى، و د به‌حه‌شتێ دا ده‌ره‌جێن بلند يێن داينێ، وخودێ سۆز وپه‌يمان ب به‌حه‌شتێ يا دايه‌ وان هه‌مییان ئه‌وێن ب مالێ خۆ ونه‌فسا خۆ جيهادێ دكه‌ن وئه‌وێن ب عوزر ڕوينشتين ژ به‌ر وێ نه‌خۆشى وقوربانییا د ڕێكا حه‌قییێ دا وان داى، وخودێ ب خێره‌كا مه‌زن جيهادكه‌ر ب سه‌ر وان يێن ڕوينشتى ئێخستينه‌.
ئه‌ڤ خێرا هه‌ يا مه‌زن جهێن بلندن د به‌حه‌شتێ دا ژ خودێنه‌ ب تايبه‌تى بۆ وان به‌نیێن وينه‌ يێن جيهاد د ڕێكا وى دا كرى، وژێبرنه‌ بۆ گونه‌هێن وان ودلۆڤانییه‌كا به‌رفره‌هه‌ ئه‌و تێدا خۆشییێ پێ دبه‌ن. وخودێ باش گونه‌هـ ژێبر ودلۆڤانكاربوويه‌.
هندى ئه‌ون يێن فريشته‌ جانێ وان دستينن ووان زۆردارى ل خۆ كرى كو ل جهێ كافران ماين ومشه‌خت نه‌بووين، فريشته‌ ب گه‌فكرن ڤه‌ دبێژنه‌ وان: هوين د مه‌سه‌لا دينێ خۆ دا د چ حال دا بوون؟ ئه‌و دێ بێژن: ئه‌م د عه‌ردێ خۆ دا دلاواز بووين، وئه‌م نه‌دشياين زۆردارییێ وسته‌مێ ژ خۆ لابده‌ين، ڤێجا ئه‌و ب گه‌فكرن ڤه‌ دێ بێژنه‌ وان: ئه‌رێ ما عه‌ردێ خودێ يێ فره‌هـ نه‌بوو كو هوين ژ عه‌ردێ خۆ ده‌ركه‌ڤنه‌ عه‌رده‌كێ دى كو هوين تێدا ل سه‌ر دينێ خۆ پشت ڕاست ببن؟ ئه‌وێن هه‌ جهێ ڤه‌حه‌ويانا وان ئاگره‌، وئه‌و پيسترين جهێ لێ زڤڕينێ‌يه‌.
وئه‌وێن دبێزار ژ مێر وژن وزارۆكان يێن كو نه‌شێن زۆردارییێ وسته‌مێ ژ خۆ لابده‌ن، وچو ڕێكان بۆ خۆ نابينن كو پێ ژ نه‌خۆشییێ قورتال ببن، ئه‌و ناگه‌هنه‌ ڤێ دويماهییا به‌رى نوكه‌ به‌حس ژێ هاتییه‌ كرن.
ڤێجا ئه‌و لاوازێن هه‌ ئه‌ون يێن هيڤى هه‌يه‌ كو خودێ وان عه‌فى بكه‌ت؛ چونكى خودێ ب ڕاستییا حالێ وان يێ زانايه‌، وخودێ لێنه‌گرێ باش گونه‌هـ ژێبر بوويه‌.
وهه‌چییێ ژ جهێ شركێ ده‌ركه‌فته‌ جهێ ئيسلامێ دا دينێ خۆ بپارێزت، داخوازا وى قه‌نجییا خودايێ وى بت، ومه‌خسه‌دا وى سه‌رێخستنا دينێ وى بت، ئه‌و جهه‌كى د عه‌ردى دا بۆ خۆ دێ بينت كو خۆ ڤه‌گوهێزتێ وئه‌و ل وێرێ وى تشتى دێ بينت يێ ببته‌ ئه‌گه‌را ب هێزبوونا وى وڕه‌زيل بوونا دوژمنێن وى، د گه‌ل فره‌هییا د ڕزقى وژيارێ دا، وهه‌چییێ ژ مالا خۆ ده‌ركه‌ڤت ومه‌خسه‌دا وى سه‌رێخستنا دينێ خودێ بت، وبلندكرنا په‌يڤا خودێ بت، پاشى به‌رى ئه‌و بگه‌هته‌ مه‌خسه‌دا خۆ ئه‌و بمرت، ئه‌وى خێرا كريارا وى كه‌فته‌ سه‌ر خودێ. وخودێ ب به‌نییێن خۆ بـاش گونـه‌هـ ژێبرێ دلۆڤانكار بوويه‌.
وهوين ئه‌گه‌ر ب ڕێڤنگى د عه‌ردێ خودێ دا ده‌ركه‌فتن، چو گونه‌هـ ل سه‌ر هه‌وه‌ نينه‌ كو هوين نڤێژێ كورت بكه‌ن ئه‌گه‌ر هوين ل ده‌مێ نڤێژێ ژ دوژمنییا كافران ل سه‌ر خۆ ترسان، وباراپتر ژ سه‌فه‌رێن موسلمانان ل ده‌سپێكا ئيسلامێ ب ترس بوون، وكورتكرنا نڤێژێ ده‌ســتــويـرییه‌كه‌ ل سه‌فه‌رێ هاتییه‌ دان ل ده‌مێ ترسێ وته‌ناهییێ. هندى كافرن ئاشكه‌را دوژمناتییا هه‌وه‌ دكه‌ن، ڤێجا هوين ژێ دهشياربن.
وئه‌گه‌ر تو -ئه‌ى موحه‌ممه‌د- ل مه‌يدانا شه‌ڕى بى، وته‌ ڤيا نڤێژێ ل به‌را وان بكه‌ى، بلا كۆمه‌ك ژ وان بۆ نڤێژێ د گه‌ل ته‌ ڕاببن، وبلا ئه‌و چه‌كێ خۆ د گه‌ل خۆ هلگرن، ڤێجا ئه‌گه‌ر ئه‌و چوونه‌ سوجوودێ بلا كۆما دى ل پشت هه‌وه‌ به‌رانبه‌ر دوژمنى ڕابن، وكۆما يه‌كێ ركاعه‌تا خۆ يا دووێ دێ خلاس كه‌ن وسلاڤا ملان ڤه‌ده‌ن، پاشى كۆما دى يا ده‌ست ب نڤێژێ نه‌كرى بلا بێت و ل دويڤ ته‌ ركاعه‌تا خۆ يا يه‌كێ بكه‌ن، پاشى بلا ئه‌و ب تنێ ركاعه‌تا خۆ يا دووێ تمام بكه‌ن، وبلا ئه‌و ژ دوژمنێ خۆ دهشياربن وچه‌كێ خۆ هلگرن. ئه‌وێن كافرى ب دينێ خودێ كرى حه‌ز دكه‌ن ئه‌گه‌ر هوين ژ چه‌ك وخوارنا خۆ بێ ئاگه‌هـ بمينن وغافل ببن؛ دا ئه‌و ب يه‌كجارى دژواره‌ هيرشه‌كێ بكه‌نه‌ سه‌ر هه‌وه‌ وهه‌وه‌ ببرينن، وهنگى چو گونه‌هـ ل سه‌ر هه‌وه‌ نينه‌ ئه‌گه‌ر ته‌نگاڤییه‌ك ژ بارانێ گه‌هشتبته‌ هه‌وه‌، يان هوين دنه‌خۆش بن، كو هوين چه‌كێ خۆ بدانن، د گه‌ل هشيارییێ. هندى خودێ‌یه‌ بۆ كافرێن ب دينێ خۆ عه‌زابه‌كا وان بشكێنت وڕه‌زيل بكه‌ت ئاماده‌كرییه‌.
ڤێجا ئه‌گه‌ر هه‌وه‌ نڤێژ كر، هوين ل هه‌مى حالێن خۆ خودێ ل بيرا خۆ بينن، وئه‌گه‌ر ترس نه‌ما هوين نڤێژێ ب تمامى بكه‌ن، وته‌خسيرییێ تێدا نه‌كه‌ن، چونكى ئه‌و ل هنده‌ك ده‌مێن ده‌سنيشانكرى د شريعه‌تى دا يا هاتییه‌ واجبكرن.
وهوين د شه‌ڕ وداخوازكرنا دوژمنێ خۆ دا لاواز نه‌بن، ئه‌گه‌ر هوين ژ كرنا شه‌ڕى وتشتێ ب دويڤ دا دئێت دئێشن، دوژمنێ هه‌وه‌ ژى گه‌له‌ك ژێ دئێشن، د گه‌ل هندێ ژى ئه‌و شه‌ڕێ هه‌وه‌ به‌س ناكه‌ن، ڤێجا هوين فه‌رترن كو شه‌ڕێ وان به‌س نه‌كه‌ن، ژ به‌ر وێ هيڤییا خێر وسه‌ركه‌فتن وپشته‌ڤانییێ يا هوين دخوازن، وئه‌و وێ هيڤییێ ناخوازن، وخودێ ب هه‌مى حالێن هه‌وه‌ يێ پڕزانا بوويه‌، و د كار وڕێڤه‌برنا خۆ دا يێ كاربنه‌جهـ بوويه‌.
هندى ئه‌مين مه‌ قورئان ب ڕاستییێ بۆ ته‌ -ئه‌ى موحه‌ممه‌د- هنارتییه‌؛ دا تو ب وێ يا خودێ بۆ ته‌ ب وه‌حى ئينايه‌ خوارێ ونيشا ته‌ داى فه‌رماندارییێ د ناڤبه‌را مرۆڤان دا بكه‌ى، ڤێجا تو بۆ وان يێن -ب ڤه‌شارتنا حه‌قییێ- خيانه‌ت ل خۆ كرى د وێ گۆتنێ دا يا ئه‌و پێ هه‌ڤڕكییا ته‌ دكه‌ن نه‌به‌ پشته‌ڤان.
وتو د هه‌مى حالێن خۆ دا داخوازا ژێبرنا گونه‌هان ژ خودێ بكه‌، هندى خودێ‌یه‌ باش گونه‌هـ ژێبربوويه‌ بۆ وى يێ داخوازا قه‌نجییا وى بكه‌ت، ويێ دلۆڤانكار بوويه‌ ب وى.
وتو به‌ڕه‌ڤانییێ ژ وان نه‌كه‌ يێن ب نه‌گوهدارییا ئه‌مرێ خودێ خيانه‌تێ ل خۆ دكه‌ن. هندى خودێ‌یه‌ حه‌ز ژ وى ناكه‌ت يێ پڕ خيانه‌تێ بكه‌ت، وگونه‌ها وى يا مه‌زن بت.
ئه‌و خۆ ژ خه‌لكى ڤه‌دشێرن دا كارێن وان يێن خراب نه‌بينن، وئه‌و خۆ ژ خودێ ناڤه‌شێرن وژێ شه‌رم ناكه‌ن، وئه‌و ب زانينا خۆ يێ د گه‌ل وان، ويێ ئاگه‌هداره‌ ب وان ده‌مێ ئه‌و -ب شه‌ڤ- وێ گۆتنا ئه‌و پێ نه‌ڕازى دبێژن، وخودێ ب هه‌مى گۆتن وكريارێن وان يێ ئاگه‌هدار بوويه‌، تشته‌ك ژێ ل وى به‌رزه‌ نابت.
ئه‌ڤه‌ هوين ئه‌ڤه‌نه‌ -گه‌لى خودان باوه‌ران- هوين به‌ڕه‌ڤانییێ ژ وان دكه‌ن يێن د ژينا دنيايێ دا زۆردارى ل خۆ كرى، ڤێجا كى ل ڕۆژا ڕابوونێ وحسێبێ ل نك خودێ دێ به‌ڕه‌ڤانییێ ژ وان كه‌ت؟ وئه‌و كییه‌ يێ ل ڕۆژا قيامه‌تێ بۆ ڤان خيانه‌تكاران ببته‌ وه‌كيل؟
وهه‌چییێ قه‌ستا كاره‌كێ خراب وكرێت بكه‌ت، يان ب كرنا تشته‌كێ دژى حوكمێ خودێ وشريعه‌تێ وى زۆردارییێ ل خۆ بكه‌ت، پاشى ب په‌شێمانى ڤه‌ ل خودێ بزڤڕت، وداخوازا ژێبرنێ وڤه‌شارتنا گونه‌هێ بۆ خۆ ژێ بكه‌ت، ئه‌و دێ خودێ بينت باش گونه‌هـ ژێبره‌ بۆ وى، ويێ دلۆڤانكاره‌ ب وى.
وهه‌چییێ ژ قه‌ستا گونه‌هه‌كێ بكه‌ت ئه‌و هه‌ما زيانێ ل خۆ ب تنێ دكه‌ت، وخودێ ب ڕاستییا كارێ به‌نییێن خۆ يێ پڕزانا بوويه‌، و د وى حوكمى دا يێ ئه‌و د ناڤبه‌را وان دكه‌ت يێ كاربنه‌جهـ بوويه‌.
وهه‌چییێ بێ ده‌ستى خه‌له‌تییه‌كێ بكه‌ت، يان ژ قه‌ستا گونه‌هه‌كێ بكه‌ت پاشى گونه‌ها خۆ بهاڤێته‌ سه‌ر كه‌سه‌كێ بێ گونه‌هـ ، ئه‌و وى دره‌و وگونه‌هه‌كا ئاشكه‌را هلگرت.
وئه‌گه‌ر نه‌ ژ به‌ر هندێ با كو خودێ منه‌ت ل ته‌ كرییه‌ -ئه‌ى موحه‌ممه‌د- و ب قه‌نجییا پێغه‌مبه‌رينییێ دلۆڤانى ب ته‌ برییه‌، و ب وێ وه‌حییا بۆ ته‌ هنارتى تو پاراستى، كۆمه‌ك ژ وان يێن خيانه‌ت ل خۆ كرى دا ته‌ ژ ڕێكا حه‌قییێ ته‌حسينن، وئه‌و ب وێ چه‌ندێ ژ خۆ پێڤه‌تر كه‌سێ ناته‌حسينن، و ژ به‌ر پاراستنا خودێ بۆ ته‌ ئه‌و نه‌شێن ب تشته‌كى زيانێ بگه‌هيننه‌ ته‌، وخودێ قورئان وئه‌و سوننه‌تا وێ ئاشكه‌را بكه‌ت بۆ ته‌ هنارت، وبه‌رێ ته‌ دا زانينا وى تشتێ ته‌ به‌رێ نه‌دزانى، وئه‌و قه‌نجییا خودێ ب تايبه‌تى دايه‌ ته‌ تشته‌كێ مه‌زن بوويه‌.
چو مفا د گه‌له‌ك ژ وێ ئاخفتنێ دا نينه‌ يا مرۆڤ ب نهێنى ڤه‌ پێ د گه‌ل يه‌ك ودو دئاخڤن، ئه‌و تێ نه‌بت ئه‌گه‌ر ئه‌و ئاخفتن ئاخفتنه‌ك بت داخواز پێ دانا خێرێ، يان گۆتنه‌كا باش، يان پێكئينانا د ناڤبه‌را مرۆڤان دا بت، وهه‌چییێ وان كاران پێخه‌مه‌ت ڕازيبوونا خودێ بكه‌ت، ئـه‌وى ئـه‌م دێ جزايه‌كێ مه‌زن وبه‌رفره‌هـ ده‌ينێ.
وهه‌چییێ ل دويڤ ڕێكا پێغه‌مبه‌رى -سلاڤ لێ بن- نه‌چت پشتى كو حه‌قى بۆ ئاشكه‌را بووى، ودويچوونا ڕێكه‌كا دى ژبلى ڕێكا خودان باوه‌ران ووێ حه‌قییا ئه‌و ل سه‌ر بكه‌ت، ئه‌م دێ وى هێلينه‌ ب هيڤییا وێ ڕێكێ ڤه‌ يا وى به‌رێ خۆ دايێ، وئه‌م به‌رێ وى ناده‌ينه‌ خێرێ، وئه‌م دێ وى كه‌ينه‌ د ئاگرێ جه‌هنه‌مێ دا؛ دا گه‌رما وى ببينت، وئه‌و چ پيسه‌ جهێ لێ زڤڕينێ‌يه‌.
هندى خودێ‌یه‌ وێ گونه‌هێ ژێ نابه‌ت كو شرك پێ بێته‌ كرن، و يا ژ شركێ كێمتر بت ژ گونه‌هان ئه‌و بۆ وى يێ وى بڤێت ژ به‌نییێن خۆ ژێ دبه‌ت، وهه‌چییێ هه‌ڤپشكه‌كى بۆ خودايێ يه‌ك وب تنێ بدانت، ب ڕاستى ئه‌و دويركه‌فتنه‌كا دوير ژ حه‌قییێ دوير كه‌فت.
ئه‌و بوتپه‌رێس ژبلى خودێ په‌رستنا هنده‌ك بوتێن نه‌ مفاى دگه‌هينن ونه‌ زيانێ دكه‌ن، وئه‌و ب تنێ په‌رستنا وى شه‌يتانى دكه‌ن يێ ژ ئه‌مرێ خودێ ده‌ركه‌فتى، وگه‌هشتییه‌ حه‌دده‌كێ مه‌زن ژ خرابییێ وخرابكرنێ.
خودێ ئه‌و ژ ڕه‌حما خۆ يێ ده‌رێخستى. وشه‌يتانى گۆت: ئه‌ز پشكه‌كا ده‌سنيشانكرى ژ به‌نییێن ته‌ دێ گرم و ب گۆتن وكريار دێ وان دسه‌ردا به‌م.
وسويند بت هه‌چییێ دويكه‌فتنا من بكه‌ت ژ وان ئه‌ز به‌رێ وى ژ حه‌قییێ وه‌رگێڕم، و ب هيڤییێن دره‌و ئه‌ز دێ ژڤانى ده‌مه‌ وان، وئه‌ز دێ داخوازێ ژ وان كه‌م كو ئه‌و گوهێن حه‌يوانى ببڕن وشه‌ق شه‌ق بكه‌ن ژ به‌ر وێ نه‌حه‌قییا ئه‌ز ل به‌ر وان شرين دكه‌م، وئه‌ز دێ فه‌رمانێ ل وان كه‌م كو ئه‌و چێكریێ خودێ د خورستییێ وسه‌روبه‌رى دا بگوهۆرن. وهه‌چییێ د به‌رسڤا شه‌يتانى بێت ووى ژبلى خودايێ ب هێز وزال بۆ خۆ بكه‌ته‌ پشته‌ڤان، ب ڕاستى ئه‌و تێ چوو تێچوونه‌كا ئاشكه‌را.
شه‌يتان ب سۆزا ژ دره‌و سۆزێ دده‌ته‌ دويكه‌فتییێن خۆ، وئه‌و ب هيڤییێن پويچ وخاپينۆك وان دسه‌ردا دبه‌ت، وهه‌ما ژ خاپاندنا بێ بناخه‌ وبێ ده‌ليل پێڤه‌تر ئه‌و ب تشته‌كى سۆزێ ناده‌ته‌ وان.
ئه‌وێن هه‌ جهێ لێ زڤڕينا وان جه‌هنه‌مه‌، وئه‌و ژ وێ پێڤه‌تر چو جهێن ڕه‌ڤێ نابينن.
وئه‌وێن ڕاستگۆ د باوه‌رییا خۆ دا ب خودێ، وكارێن چاك ب دويڤ باوه‌رییا خۆ دا كرين خودێ -ب قه‌نجییا خۆ- وان دێ كه‌ته‌ د وان به‌حه‌شتان دا يێن ڕويبار د بن داروبارێن وان دا دچن ئه‌و هه‌روهه‌ر دێ ميننه‌ تێدا، سۆزه‌كه‌ ژ وى خودايى يێ ژ سۆزا خۆ لێڤه‌ نه‌بت. وكه‌س ژ خودێ ڕاستگۆتر نينه‌ د گۆتن وسۆزێن خۆ دا.
ئه‌ڤ قه‌نجییا مه‌زن ب وان خوزییان نائێته‌ ده‌ستى يێن هوين ڕادهێلن گه‌لى موسلمانان، ونه‌ ب وان خوزییان يێن خودانێن كيتابێ ژ جوهى وفه‌لان ڕادهێلن، به‌لكى ب باوه‌رییا دورست ب خودێ وكرنا وان چاكییێن ئه‌و ژێ ڕازى دئێته‌ ده‌ستى. وهه‌چییێ كاره‌كێ خراب بكه‌ت ئه‌و دێ پێ ئێته‌ جزادان، و ژ خودێ پێڤه‌تر ئه‌و چو سه‌ركاران بۆ خۆ نابينت كارێ وى ب ڕێڤه‌ ببه‌ت، وچو پشته‌ڤانان ژى بۆ خۆ نابينت كو به‌ڕه‌ڤانییێ ژێ بـكـه‌ن، وخرابـییـا عـه‌زابـێ ژێ بـده‌نـه‌ پاش.
وهه‌چییێ تشته‌كى ژ كارێن چاك بكه‌ت، نێر بت يان مێ بت، وئه‌و ب خودێ و ب وێ حه‌قییا وى ئينايه‌ خوارێ يێ خودان باوه‌ر بت ، ئه‌و ئه‌ون يێن خودێ وان دكه‌ته‌ د به‌حه‌شتێ دا جهێ خۆشییا به‌رده‌وام، وتشته‌ك ژ خێرا كريارێن وان ژ وان نائێته‌ كێمكرن، ئه‌گه‌ر خۆ هندى وێ كونكێ بت ئه‌وا د به‌ركێ خورمێ دا.
دينێ كه‌سێ ژ يێ وى باشتر نينه‌ يێ ب دلـى وله‌شى خۆ ب ده‌ست خودێ ب تنێ ڤه‌ به‌رداى، وئه‌و يێ قه‌نجيكار بت، ودويكه‌فتنا دينێ ئيبراهيمى وشريعه‌تێ وى كر بت، وخۆ ژ باوه‌رییێن خراب وشريعه‌تێن نه‌حه‌ق دابته‌ پاش. وخودێ ئيبراهيم -سلاڤ لێ بن- ب دورستى بۆ خۆ ژ ناڤبه‌را به‌نییێن خۆ ژێگرتبوو وكربوو خۆشتڤییێ خۆ. وئه‌ڤ ئايه‌ته‌ سالۆخه‌تێ خۆشتڤينییێ كو بلندترين ده‌ره‌جا ڤيانێ يه‌، وسالۆخه‌تێ ژێگرتنێ بۆ خودێ بنه‌جهـ دكه‌ت.
وهه‌ر تشته‌كێ ل گه‌ردوونى هه‌ى ژ چێكرییان يێ خودێ‌یه‌، وملك هه‌مى يێ وى ب تنێ‌یه‌. وخودێ دۆر ل هه‌ر تشته‌كى گرتییه‌، چو تشته‌ك ژ كارێ به‌نییێن وى ل به‌ر وى به‌رزه‌ نابت.
ئه‌ى موحه‌ممه‌د خه‌لك ژ ته‌ دخوازن كو تو وێ بۆ وان ئاشكه‌را بكه‌ى د ده‌ر حه‌قا ئه‌حكامێن ژنان دا يێ تێگه‌هشتنا وى ل به‌ر وان ئاسێ بووى، تو بێژه‌: خودێ مه‌سه‌لا وان بۆ هه‌وه‌ ئاشكه‌را دكه‌ت، ووێ يا د كيتابێ دا بۆ هه‌وه‌ دئێته‌ خواندن د ده‌رحه‌قا ژنێن ئێتيم دا يێن كو ئه‌وا بۆ وان هاتییه‌ نڤيسين ژ مه‌هرى وميراتى هوين ناده‌نێ، وهوين دلێ خۆ دبه‌نه‌ ماره‌كرنا وان، وخودێ مه‌سه‌لا لاوازان ژ زارۆكان بۆ هه‌وه‌ ئاشكه‌را دكه‌ت، وكو واجبه‌ هوين ب دادییێ وبێ سته‌م ب كارێ ئێتيمان ڕاببن. وهه‌ر خێره‌كا هوين بكه‌ن خودێ يێ پێ زانايه‌، تشته‌ك ژێ ل به‌ر وى به‌رزه‌ نابت.
وئه‌گه‌ر ژنه‌كه‌كێ زانى كو مێرێ وێ خۆ ژێ بلندتر دبينت، يان پشتا خۆ دده‌تێ، چو گونه‌هـ ل سه‌ر وان هه‌ر دووان نينه‌ كو ل سه‌ر وى تشتى پێك بێن يێ دلێ وان پێ خۆش ژ لێكڤه‌كرنێ ونه‌فه‌قێ، وپێكهاتن چێتره‌. ونه‌فس ل سه‌ر قه‌لسییێ يێن هاتينه‌ چێكرن. وئه‌گه‌ر هوين ب قه‌نجى سه‌ره‌ده‌رییێ د گه‌ل ژنكێن خۆ بكه‌ن، و د ده‌رحه‌قا وان دا ژ خودێ بترسن، هندى خودێ‌یه‌ ب وى تشتێ هوين دكه‌ن -ژ وێ چه‌ندێ- يێ زانا بوويه‌ چو ژێ ل به‌ر وى به‌رزه‌ نابت، وئه‌و هه‌وه‌ سه‌را وى كارى دێ جزا ده‌ت.
وهوين -گه‌لى زه‌لامان- قه‌ت نه‌شێن ب تمامى دادییێ د ناڤبه‌را ژنان دا بكه‌ن ژ لايێ ڤيانێ ومه‌يلا دلى ڤه‌، ئه‌گه‌ر چه‌ند هوين خۆ بوه‌ستينن ژى، ڤێجا يه‌كجار مه‌يلدارییێ ژ وێ ژنێ نه‌كه‌ن يا دلێ هه‌وه‌ ژێ سار، كو هوين وێ بهێلنه‌ هلاويستى وه‌كى وێ ژنێ يا بێ مێر ونه‌به‌رداى؛ دا گونه‌هكار نه‌بن. وئه‌گه‌ر هوين كارێن خۆ چاك بكه‌ن و د لێكڤه‌كرنا د ناڤبه‌را ژنێن خۆ دا دادییێ بكه‌ن، و د ده‌رحه‌قا وان دا ته‌قوا خودێ بكه‌ن و ژ وى بترسن، هندى خودێ‌یه‌ بۆ به‌نییێن خۆ باش گونه‌هـ ژێبر بوويه‌، و ب وان يێ دلۆڤانكار بوويه‌.
وئه‌گه‌ر ژن ومێر ژێكڤه‌بوون، هندى خودێ‌یه‌ ژ فره‌هى وقه‌نجییا خۆ هه‌ردووان دێ ده‌وله‌مه‌ند كه‌ت؛ چونكى هندى خودێ‌یه‌ قه‌نجى ومنه‌تا وى يا به‌رفره‌هه‌، و د وى حوكمى دا يێ ئه‌و د ناڤبه‌را به‌نییێن خۆ دا دكه‌ت يێ كاربنه‌جهه‌.
وملكێ هه‌ر تشته‌كێ ل عه‌رد وعه‌سمانان ويێ د ناڤبه‌رێ دا يێ خودێ‌یه‌. وڕاستى مه‌ شيره‌ت ب ته‌قوايێ ل وان كربوو يێن به‌رى هه‌وه‌ كيتاب بۆ هاتى ژ جوهى وفه‌لان، و ل هه‌وه‌ ژى كو ته‌قوا خودێ بكه‌ن، و د فه‌رمانا وى دا بن، ومه‌ بۆ هه‌وه‌ ئاشكه‌را كرییه‌ كو  ئه‌گه‌ر هوين كافرییێ ب يه‌كينییا خودێ وشريعه‌تێ وى بكه‌ن هندى خودێ‌یه‌ چو منه‌ت ب هه‌وه‌ نينه‌؛ چونكى هه‌ر تشته‌كێ ل عه‌رد وعه‌سمانان يێ وییه‌. وخودێ ژ به‌نییێن خۆ يێ بێ منه‌ت وزه‌نگين بوويه‌، و د سالۆخه‌ت وكريارێن خۆ دا يێ هێژاى مه‌دحان بوويه‌.
وملكێ هه‌ر تشته‌كێ ل ڤێ گه‌ردوونێ يێ خودێ‌یه‌، وئه‌و به‌سه‌ ب كارێ چێكرییێن خۆ ڕاببت ووان بپارێزت.
گه‌لى مرۆڤان ئه‌گه‌ر خودێ بڤێت دێ هه‌وه‌ به‌ت، ودێ هنده‌كێن دى ژبلى هه‌وه‌ ئينت. وخودێ ل سه‌ر وێ چه‌ندێ يێ خودان شيان بوويه‌.
گه‌لى مرۆڤان هه‌چییێ ژ هه‌وه‌ خێرا دنيايێ بڤێت وپشت بده‌ته‌ ئاخره‌تێ، ل نك خودێ ب تنێ خێرا دنيايێ وئاخره‌تێ هه‌يه‌، ڤێجا بلا ئه‌و ژ خودێ ب تنێ خێرا دنيايێ وئاخره‌تێ بخوازت؛ چونكى ئه‌و ب ده‌ستێ وییه‌. وخودێ ب گۆتنێن به‌نییێن خۆ گوهدێر بوويه‌، و ب كار وئنيه‌تێن وان ئاگه‌هدار بوويه‌، وئه‌و وان سه‌را وێ چه‌ندێ دێ جزا ده‌ت.
ئه‌ى ئه‌وێن باوه‌رى ئيناى، هوين ب دادییێ ڕاببن، وبۆ كنارێ خودێ شاهده‌ییێ بده‌ن، ئه‌گه‌ر خۆ ل سه‌ر هه‌وه‌ ب خۆ ژى بت، يان ل سه‌ر دايبابێن هه‌وه‌ بت، يان ل سه‌ر مرۆڤێن هه‌وه‌ بت، وئه‌وێ هوين شاهده‌يیێ ل سه‌ر دده‌ن يێ چاوا بت، چ يێ زه‌نگين بت يان يێ فه‌قير بت؛ چونكى خودێ ب وان هه‌ردووان حه‌قتره‌، وئه‌و ب وى تشتێ بۆ وان باش زاناتره‌، ڤێجا دلچوون وتاگيرى بلا به‌رێ هه‌وه‌ نه‌ده‌ته‌ هندێ كو هوين دادییێ نه‌كه‌ن، و ب ئه‌زمانێ خۆ وه‌ربادانێ بێخنه‌ شاهده‌يیا خۆ، يان پشتا خۆ بده‌نه‌ شاهده‌يیێ، ڤه‌شێرن يان نه‌ده‌ن، هندى خودێ‌یه‌ ب كارێن هه‌وه‌ يێن هوير يێ زانا بوويه‌، وئه‌و دێ هه‌وه‌ سه‌را وان جزا ده‌ت.
ئه‌ى ئه‌وێن باوه‌رى ئيناى، ل سه‌ر وێ باوه‌رییا موكم دبه‌رده‌وام بن يا هه‌وه‌ ب خودێ وپێغه‌مبه‌رێ وى موحه‌ممه‌دى ئیناى، و ب وێ قورئانا وى بۆ پێغه‌مبه‌رێ خۆ ئينايه‌ خوارێ، و ب وان هه‌مى كيتابێن وى بۆ پێغه‌مبه‌رێن خۆ هنارتين. وهه‌چییێ باوه‌رییێ ب خودێ، و ب فريشته‌يێن وى يێن خودان قه‌در، و ب كيتابێن وى هنارتين هيدايه‌ت بۆ خه‌لكى، و ب پێغه‌مبه‌رێن وى هلبژارتين دا په‌يامێن وى بگه‌هينن، و ب ڕۆژا دويماهییێ يا مرۆڤ تێدا پشتى مرنێ بۆ حسێبێ ڕادبن نه‌ئينت، ب ڕاستى ئه‌و ژ دينى ده‌ركه‌فت، ودويراتییه‌كا دوير ئه‌و ژ ڕێكا حه‌قییێ دوير كه‌فت.
هندى ئه‌ون يێن باوه‌رى ئيناى، پاشى لێڤه‌بووين وكافربووين، پاشى ل باوه‌رییێ زڤڕين، پاشى جاره‌كا دى كافربووينه‌ ڤه‌، پاشى ل سه‌ر كافرییێ مجد وبه‌رده‌وام ماين، نه‌بوويه‌ كو خودێ گونه‌هێ بۆ وان ژێ ببه‌ت، يان به‌رێ وان بده‌ته‌ ڕێكه‌كێ ژ ڕێكێن هيدايه‌تێ، يا كو ئه‌و پێ ژ دويماهییا خراب ڕزگار ببن.
تو -ئه‌ى موحه‌ممه‌د- مزگينییێ بده‌ دوڕوییان -ئه‌وێن ب سه‌ر ڤه‌ دخودان باوه‌ر و د دل دا دكافر- كو عه‌زابه‌كا ب ئێش بۆ وان هه‌يه‌.
ئه‌وێن كافران بۆ خۆ دكه‌نه‌ سه‌ركار، ووان بۆ خۆ دكه‌نه‌ هاريكار وپشته‌ڤان، وخودان باوه‌ران دهێلن، وهه‌ڤالينى وڤيانا وان ناخوازن. ئه‌رێ ئه‌و ب وێ چه‌ندێ پاراستن وپشته‌ڤانییێ ژ كافران دخوازن؟ هندى ئه‌ون ئه‌و چه‌نده‌ نه‌ ب ده‌ستێ وانه‌؛ چونكى هندى پشته‌ڤانى وهێز وسه‌رفرازییه‌ هه‌مى يا خودێ ب تـنێ‌یه‌.
و ب ڕاسـتـى بـۆ هـه‌وه‌ -گه‌لى خودان باوه‌ران- د كيتابا خودايێ هه‌وه‌ دا هاتییه‌ خوارێ كو ئه‌گه‌ر هه‌وه‌ گوهـ لێ بوو كافرى وتڕانه‌ ب ئايه‌تێن خودێ بێنه‌كرن هوين د گه‌ل وان كافران نه‌ڕوينن، هنگى تێ نه‌بت ئه‌گه‌ر وان گۆتنه‌كا دى ژبلى كوفرێ وتڕانه‌يێن ب ئايه‌تێن خودێ كر، ئه‌گه‌ر هوين د گه‌ل وان ڕوينشتن، وئه‌و ب وى ڕه‌نگى بن، هوين ژى دێ وه‌كى وان بن؛ چونكى هوين ب ياریپێكرن وكوفرا وان ڕازيبوون، وئه‌وێ ب گونه‌هێ ڕازى ببت وه‌كى وییه‌ يێ گونه‌هێ بكه‌ت. هندى خودێ‌یه‌ كۆمكه‌رێ دوڕوى وكافران هه‌مییانه‌ د ئاگرێ جه‌هنه‌مێ، دا ئه‌و تێدا عه‌زابا نه‌خۆش ببينن.
دوڕوى ئه‌ون يێن به‌رێ وان لێ كانێ دێ چ شه‌ڕ وفتنه‌ ب سه‌ر هه‌وه‌ دا ئێن گه‌لى خودان باوه‌ران، ڤێجا ئه‌گه‌ر خودێ ژ قه‌نجییا خۆ منه‌ته‌ك ل هه‌وه‌ كر، وهوين ب سه‌ر دوژمنێن هه‌وه‌ ئێخستن وهه‌وه‌ ده‌سكه‌فتى ب ده‌ست خۆ ئێخستن، ئه‌و دێ بێژن: ما ئه‌م ژى د گه‌ل هه‌وه‌ نه‌بووين ومه‌ پشتا هه‌وه‌ نه‌گرتبوو؟ وئه‌گه‌ر بۆ ئه‌وێن كوفر ب ڤى دينى كرى باره‌ك ژ سه‌ركه‌فتن وده‌سكه‌فتییان هه‌بوو، ئه‌و دێ بێژنه‌ وان: ما مه‌ هاريكارییا هه‌وه‌ نه‌كربوو وهوين ژ خودان باوه‌ران نه‌پاراست بوون؟ ڤێجا خودێ‌یه‌ ل ڕۆژا ڕابوونێ حوكمى د ناڤبه‌را هه‌وه‌ ووان دا دكه‌ت، وخودێ چو ڕێكێن سه‌ركه‌فتنێ بۆ كافران ل سه‌ر به‌نییێن خۆ يێن چاك چێ ناكه‌ت، ودويماهى ل دنيايێ وئاخره‌تێ بۆ ته‌قوادارانه‌.
هندى ڕێكا ئه‌وان دوڕوییانه‌ خاپاندنا خودێ‌یه‌، ب هندێ كو ب سه‌ر ڤه‌ ئه‌و خۆ ب باوه‌رییێ بيننه‌ده‌ر و د دل دا دكافر بن، هزرا وان ئه‌وه‌ حالێ وان دێ ل خودێ يێ ڤه‌شارتى بت، وئه‌و ب خۆ خودێ‌یه‌ وان دخاپينت و ب وه‌كى كريارا وان جزاى دده‌ته‌ وان، وئه‌گه‌ر ئه‌و دوڕوییێن هه‌ بۆ كرنا نڤێژێ ڕابوونه‌ ڤه‌، ب سستى وبێ خێره‌تى ڤه‌ ڕادبن، مه‌خسه‌دا وان ب وێ نڤێژێ رويمه‌تییه‌ ودا خه‌لك مه‌دحێن وان بكه‌ن، وكێمه‌كێ نه‌بت ئه‌و خودێ ل بيرا خۆ نائينن.
حێبه‌تى وهژهژۆكى ودودلى حالێ ڤان دوڕوییانه‌، ئه‌و ل سه‌ر ته‌رزه‌كى ڕاناوه‌ستن، نه‌ ئه‌و ژ خودان باوه‌رانه‌ ونه‌ ژ كافرانه‌. وهه‌چییێ خودێ دلێ وى ژ بـاوه‌رییێ وپێگيرییا ب هيدايه‌تا خۆ وه‌رگێڕت، تو چو ڕێكێن باوه‌رییێ وهيدايه‌تێ بۆ وى نابينى.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، هوين كافران بۆ خۆ نه‌كه‌نه‌ سه‌ركار، وخودان باوه‌ران بهێلن. ئه‌رێ هه‌وه‌ دڤێت هوين ب حه‌ژێكرنا دوژمنێن خۆ هێجه‌ته‌كا ئاشكه‌را بۆ خودێ ل سه‌ر خۆ چێ كه‌ن كو باوه‌رییا هه‌وه‌ نه‌ يا ژ دله‌؟
هندى دوڕوينه‌ ل ڕۆژا قيامه‌تێ د جهێ نزمتر دانه‌ ژ ئاگرى، وتو -ئه‌ى موحه‌ممه‌د- پشته‌ڤانه‌كى بۆ وان نابينى ڤێ دويماهییا خراب ژ وان پاشڤه‌ لێ بده‌ت.
ئـه‌و تێ نه‌بن يێن تۆبه‌كرى و ل خودێ زڤڕين، و ب گوهدارییا خودێ ژ سه‌رڤه‌ و د دل دا خۆ چاك كرى، وخودان باوه‌ر بۆخۆ كرينه‌ سه‌ركار، وخۆ ب دينێ خودێ ڤه‌ گرتى، ودلێ خۆ بۆ خودێ صافى كرى، ئه‌وێن هه‌ نه‌ يێن د دنيايێ وئاخره‌تێ دا د گه‌ل خودان باوه‌ران، وخودێ خێره‌كا مه‌زن پاشى دێ ده‌ته‌ خودان باوه‌ران.
ئه‌رێ خودێ ب عه‌زابدانا هه‌وه‌ دێ چ كه‌ت ئه‌گه‌ر هوين كارێ چاك بكه‌ن وباوه‌رییێ ب خودێ وپێغه‌مبه‌رێ وى بينن؟ هندى خودێ‌یه‌ ژ هه‌مییان يێ بێ منه‌ته‌، وهه‌ما ئه‌و به‌نییان ب گونه‌هێن وان عه‌زاب دده‌ت، وخودێ شوكردارێ به‌نییێن خۆ بوويه‌ ل سه‌ر گوهدارییا وان بۆ وى، ويێ پرزانا بوويه‌ ب هه‌ر تشته‌كێ هه‌ى.
خودێ حه‌ز ناكه‌ت مرۆڤه‌ك گۆتنا خراب ئاشكه‌را بكه‌ت، به‌لێ ئه‌وێ زۆردارى لێ هاتییه‌ كرن بۆ وى دورسته‌ وێ خرابییا ل نك زۆردارێ خۆ بێژت؛ دا زۆردارییا ل وى هاتییه‌ كرن ئاشكه‌را ببت. وخودێ ب وى تشتێ هوين ئاشكه‌را دكه‌ن يێ گوهدێر بوويه‌، و ئه‌و ب وى تشتێ هوين ڤه‌دشێرن يێ پڕزانا بوويه‌.
خودێ ڕێ بۆ لێبۆرينێ خۆش كر وبه‌رێ مه‌ دايێ كو خودان باوه‌ر: يان دێ خێرێ ئاشكه‌را كه‌ت، يان دێ ڤه‌شێرت، هه‌ر وه‌سا د گه‌ل گه‌هاندنا نه‌خۆشییێ، يان ئه‌و دێ ئاشكه‌را كه‌ت ده‌مێ تۆلا خۆ ژ وى دستينت يێ نه‌خۆشى گه‌هاندییێ، يان دێ لێبۆرت، ولێبۆرين باشتره‌؛ چونكى هندى خودێ‌یه‌ ژ سالۆخه‌تێن وییه‌ ئه‌و ل به‌نییێن خۆ ناگرت هه‌ر چه‌نده‌ ئه‌و دشێته‌ وان ژى.
هندى ئه‌ون يێن ب خودێ و پێغه‌مبه‌رێن وى كافربووين ژ جوهى وفه‌لان، ودڤێن كو د ناڤبه‌را خودێ وپێغه‌مبه‌رێن وى دا ژێك جودا بكه‌ن كو باوه‌رییێ ب خودێ بينن ووان پێغه‌مبه‌رێن وى هنارتين دره‌وين ده‌ربێخن، يان باوه‌رییێ ب هنده‌ك پێغه‌مبه‌ران بينن و ب هنده‌كان نه‌ئينن، و ژ دره‌و بێژن هنده‌ك پێغه‌مبه‌ران دره‌و ژ كيسێ خودايێ خۆ كرينه‌، ووان دڤێت ڕێكه‌كێ بۆ خۆ بگرن بۆ وێ سه‌رداچوونا وان ژ نك خۆ ئينايه‌ ده‌رێ ونوى ده‌رێخستى.
ئه‌وێن هه‌نه‌ كافرێن ب ڕاستى ودورستى، ومه‌ بۆ كافران عه‌زابه‌كا ئه‌و پێ بشكێن وڕه‌زيل ببن ئاماده‌كرییه‌.
وئه‌وێن باوه‌رى ب ته‌وحيدا خودێ ئيناى، وباوه‌رى ب پێغه‌مبه‌رينییا پێغه‌مبه‌رێن وى هه‌مییان ئيناى، وچو جودايى نه‌ئێخستییه‌ ناڤبه‌را وان، وكار ب شريعه‌تێ خودێ كرى، ئه‌وێن هه‌ پاشى خودێ خێر وجزايێ وان دێ ده‌تێ سه‌را باوه‌رى ئينانا وان ب خودێ وپێغه‌مبه‌رێن وى. وخودێ باش گونه‌هـ ژێبرێ دلۆڤانكار بوويه‌.
ئه‌ى موحه‌ممه‌د جوهى پسيارا موعجيزه‌يه‌كا وه‌كى يا مووساى ژ ته‌ دكه‌ن دا ڕاستییا گۆتنا ته‌ بۆ وان ئاشكه‌را ببت: كو تو كيتابه‌كا نڤێسى بۆ وان ژ نك خودێ بينییه‌ خوارێ ، وه‌كى مووساى ده‌پ (ئه‌لواح) بۆ وان ژ نك خودێ ئيناين، ڤێجا تو مه‌نده‌هۆش نه‌به‌ باپيرێن وان پسياره‌كا ژ ڤێ چه‌ندێ مه‌زنتر ژ مووساى كربوو: وان داخواز ژێ كربوو ئه‌و خودێ ئاشكه‌را نيشا وان بده‌ت، ئينا ژ به‌ر زۆردارییا وان ل خۆ كرى كو ئه‌و تشت خواستى يێ نه‌ مافێ وان ئه‌و دلگرتى كه‌فتن. پاشى پشتى خودێ ئه‌و زێندى كرينه‌ ڤه‌، ووان نيشانێن ئاشكه‌را ل سه‌ر ده‌ستێ مووساى ديتين يێن شركێ پويچ دكه‌ن، وان ژبلى خودێ په‌رستنا گۆلكێ كر، ئينا ژ به‌ر تۆبا وان مه‌ ل وان نه‌گرت، ومه‌ هێجه‌ته‌كا مه‌زن دا مووساى ڕاستییا پێغه‌مبه‌رينییا وى بنه‌جهـ دكر.
ومه‌ چيايێ طوورى ڕاكره‌ هنداڤى وان ده‌مێ وان پێگيرى ب وێ په‌يمانێ نه‌كرى يا وان داى كو كارى ب ئه‌حكامێن ته‌وراتێ بكه‌ن، ومه‌ فه‌رمان ل وان كر ئه‌و ب سوجده‌ ڤه‌ د ده‌رگه‌هێ (به‌يتولمه‌قدسێ) ڕا بچن، ئينا ئه‌وان خـۆ ل سـه‌ر پشتێ خشانده‌ د ژۆرڤه‌، ومه‌ فه‌رمان ل وان كر كو ئه‌و ب كرنـا نێچيرا ل ڕۆژا شه‌نبییێ ته‌عداییێ نه‌كه‌ن ئينا وان ته‌عدايى كر وچوونه‌ نێچيرێ، ومه‌ په‌يمانه‌كا موكم ژ وان وه‌رگرت، به‌لێ وان ئه‌و په‌يمان شكاند.
ڤێجا ژ به‌ر شكاندا وان بۆ په‌يمانان وكوفرا وان ب ئايه‌تێن خودێ يێن ڕاستگۆيیا پێغه‌مبه‌رێن وى ئاشكه‌را دكه‌ت، وكوشتنا وان بۆ پێغه‌مبه‌ران ژ زۆردارى وته‌عدايى، وگۆتنا وان: دلێن مه‌ دپێچاينه‌ له‌و ئه‌م د گۆتنا ته‌ ناگه‌هين، وئه‌و ب خۆ ژ به‌ر كوفرا وان خودێ دلێن وان يێن خه‌تم كرين ڤێجا ئه‌و باوه‌ریێ نائينن كێمه‌كا بـێ مفا تێ نه‌بت، ژ به‌ر ڤێ چه‌ندێ مه‌ له‌عنه‌ت ل وان كر.
هه‌ر وه‌سا مه‌ له‌عنه‌ت ل وان كر ژ به‌ر كوفر وبێ به‌ختییا وان ب دويڤ مه‌ريه‌مێ ڤه‌ناى، وئه‌و ژ وێ چه‌ندێ يا پاقژ بوو.
و ژ به‌ر وێ گۆتنا وان ب تڕانه‌كرن ڤه‌ گۆتى: كو مه‌ عيسايێ مه‌سيح كوڕێ مه‌ريه‌مێ پێغه‌مبه‌رێ خودێ يێ كوشتى، ووان عيسا نه‌كوشتییه‌ ونه‌هلاويستییه‌، به‌لكى وان زه‌لامه‌كێ وه‌كى وى هلاويست بوو يا ژ وان ڤه‌ ئه‌ڤه‌ عيسايه‌. وئه‌وێن دبێژن: مه‌ يێ كوشتى، ژ جوهییان، وئه‌وێن ئه‌و ته‌سليم كرى ژ فه‌لان، ئه‌و هه‌مى د ده‌رحه‌قا وى دا ب گومان وحێبه‌تينه‌، ژبلى دويكه‌فتنا هنده‌ك هزران چو زانين ل نك وان نينه‌، وئه‌و د كوشتنا وى دا دپشت ڕاست نينن، به‌لكى ب گومانن.
به‌لكى خودێ عيسا ب له‌ش ورح ڤه‌ يێ بلندكرى، وئه‌و ژ كافران يێ پاقژكرى، وخودێ د ملكێ خۆ دا يێ زال بوويه‌، و د كار وڕێڤه‌برنێ دا يێ كاربنه‌جهـ بوويه‌.
وپشتى هاتنه‌ خوارا عيساى ل دويماهییا زه‌مانى كه‌سه‌ك ژ خودانێن كيتابێ نامينت ئه‌گه‌ر به‌رى مرنا وى باوه‌رییێ پێ نه‌ئينت، وڕۆژا ڕابوونێ عيسا -سلاڤ لێ بن- دێ ل سه‌ر وان شاهد بت يێن دره‌و پێ كرى، ويێن باوه‌رى پێ ئيناى.
ڤێجا ژ ئه‌گه‌را زۆردارییا جوهییان ژ به‌ر وان گونه‌هێن مه‌زن يێن وان كرين خودێ هنده‌ك خوارنێن پاقژ يێن كو بۆ وان دحه‌لال ل سه‌ر وان حه‌رام كرن، و ژ به‌ر خۆپاشڤه‌لێدانا وان ژ ڕێكا ڕاست، وپاشڤه‌لێدانا وان بۆ خه‌لكى ژى.
و ژ به‌ر خوارنا وان بۆ وێ ربايێ يا ئه‌و ژێ هاتينه‌ پاشڤه‌لێدان، وحه‌لالكرنا وان بێ حه‌ق بۆ مالێ مرۆڤان، ومه‌ بۆ وان يێن كافرى ب خودێ وپێغه‌مبه‌رێ وى كرى ژ ڤان جوهییان عه‌زابه‌كا ب ئێش ل ئاخره‌تێ ئاماده‌كرییه‌.
به‌لێ ئه‌وێن موكم د زانينا ئه‌حكامێن خودێ دا ژ جوهییان، ويێن خودان باوه‌ر ب خودێ وپێغه‌مبه‌رێ وى، باوه‌رییێ ب وێ دئينن ئه‌وا خودێ بۆ ته‌ ئينايه‌ خوارێ -ئه‌ى موحه‌ممه‌د- كو قورئانه‌، وباوه‌رییێ ب وێ ژى دئينن ئه‌وا به‌رى ته‌ بۆ پێغه‌مبه‌ران هاتییه‌ خوارێ وه‌كى ته‌وراتێ وئنجيلێ، ونڤێژێ ل ده‌مێ وێ دكه‌ن، وزه‌كاتا مالێ خۆ دده‌ن، وباوه‌رییێ ب خودێ وڕۆژا دويماهییێ دئينن، ئه‌وان خودێ خێره‌كا مه‌زن دێ ده‌تێ، كو به‌حه‌شته‌.
ئه‌ى موحه‌ممه‌د مه‌ وه‌حى ب گه‌هاندنا په‌يامێ بۆ ته‌ هنارتییه‌ هه‌ر وه‌كى مه‌ بۆ نووحى وپێغه‌مبه‌رێن پشتى وى هنارتى، ومه‌ وه‌حى بۆ ئيبراهيم وئيسماعيل وئيسحاق ونه‌ڤییێن وى -ئه‌و پێغه‌مبه‌رێن كو د ناڤ دووازده‌ ئويجاخێن ئسرائيلییان دا- وعيسا وئه‌ييووب ويوونس وهاروون وسوله‌يمانى هنارتییه‌. ومه‌ زه‌بوور دابوو داوودى، كو كيتاب وپه‌ڕێن نڤيسى بوو.
وهنده‌ك پێغه‌مبه‌رێن كو مه‌ به‌حسێ وان به‌رى ڤێ ئايه‌تێ د قورئانێ دا بۆ ته ‌كرى مه‌ هنارتينه‌، وبه‌حسێ هنده‌ك پێغه‌مبه‌ران ژ به‌ر حيكمه‌ته‌كا مه‌ ڤياى مه‌ بۆ ته‌ نه‌كرییه‌. وقه‌درگرتن بۆ مووساى خودێ د گه‌ل وى ئاخفتییه‌. وئه‌ڤ ئايه‌تا پيرۆز هندێ دگه‌هينت كو سالۆخه‌تێ ئاخفتنێ ب ڕه‌نگه‌كێ بابه‌تى خودێ بت يه‌ك ژ سالۆخه‌تێن وییه‌، وكو خودێ ب ڕاستى وبێ ده‌سكاتى د گه‌ل پێغه‌مبه‌رێ خۆ مووساى ئاخفتییه‌.
من هنده‌ك پێغه‌مبه‌ر بۆ به‌نییێن خۆ هنارتينه‌ دا مزگينییێ ب قه‌نجییا من بده‌نه‌ وان ووان ژ عه‌زابا من بترسينن؛ دا پشتى هنارتنا پێغه‌مبه‌ران مرۆڤان چو هێجه‌ته‌ك نه‌مينت. وخودێ د ملكێ خۆ دا يێ زال بوويه‌، و د ڕێڤه‌برنێ دا يێ كاربنه‌جهـ بوويه‌.
ئه‌ى موحه‌ممه‌د ئه‌گه‌ر جوهى وكافرێن دى كوفرێ ب ته‌ بكه‌ن خودێ شاهده‌ییێ بۆ ته‌ دده‌ت كو تو پێغه‌مبه‌رێ وی‌یى يێ وى قورئانا مه‌زن بۆ ئينايه‌ خوارێ، وى ئه‌و قورئان ب زانينا خۆ ئينايه‌ خوارێ، وهه‌ر وه‌سا ملياكه‌ت شاهده‌يیێ ب ڕاستییا وێ وه‌حییێ دده‌ن يا بۆ ته‌ هاتى، وشاهده‌يیا خودێ ب تنێ به‌سه‌.
هندى ئه‌ون يێن كافرى كرى، ومرۆڤ ژ ئيسلامێ پاشڤه‌لێداين، ب ڕاستى ئه‌و ژ ڕێكا حه‌ق دويركه‌فتن دويركه‌فتنه‌كا دژوار.
هندى ئه‌ون يێن كافرى كرى؛ و ب مانا خۆ يا ل سه‌ر كوفرێ زۆردارى كرى، نه‌بوويه‌ كو خودێ گونه‌هێن وان بۆ وان ژێ ببه‌ت، يان به‌رێ وان بده‌ته‌ ڕێكه‌كێ ئه‌و پێ ڕزگار ببن.
ڕێكا جه‌هنه‌مێ تێ نه‌بت، ئه‌و هه‌روهه‌ر دێ تێدا مينن، وئه‌و چه‌نده‌ ل سه‌ر خودێ يا ب ساناهى بوويه‌.
گه‌لى مرۆڤان پێغه‌مبه‌رێ مه‌ موحه‌ممه‌د -سلاڤ لێ بن- ب ئيسلامێ دينێ حه‌ق بۆ هه‌وه‌ هاتییه‌، ڤێجا هوين باوه‌رییێ پێ بينن ودويكه‌فتنا وى بكه‌ن، هندى باوه‌رى ئينانا ب وی‌یه‌ بۆ هه‌وه‌ چێتره‌، وئه‌گه‌ر هوين ل سه‌ر كوفرا خۆ دڕژد بن هندى خودێ‌یه‌ چو منه‌ت ب هه‌وه‌ وباوه‌رییا هه‌وه‌ نينه‌؛ چونكى ملكێ هه‌ر تشته‌كێ ل عه‌سمانان وعه‌ردى بۆ وی‌یه‌. وخودێ ب گۆتن وكريارێن هه‌وه‌ يێ پڕزانا بوويه‌، و د كار وشريعه‌تێ خۆ دا يێ كاربنه‌جهـ بوويه‌. ڤێجا ئه‌گه‌ر عه‌رد وعه‌سمان وه‌كى ملكێ وى هه‌مییێ خۆ بۆ وى چه‌ماند بت، پا هوين فه‌رترن كو باوه‌رییێ ب خودێ وپێغه‌مبه‌رێ وى بينن، و ب وێ قورئانا وى بۆ پێغه‌مبه‌رێ خۆ ئينايه‌ خوارێ وكو هوين خۆ بۆ وى بچه‌مينن، داكو گه‌ردوون هه‌مى بۆ وى يێ چه‌مياى بت. و د ڤێ ئايه‌تێ دا نيشان هه‌يه‌ كو په‌ياما پێغه‌مبه‌رێ خودێ -سلاڤ لێ بن- بۆ هه‌مى مرۆڤانه‌.
ئه‌ى خودانێن ئنجيلێ زێده‌گاڤییێ ل سه‌ر دينێ حه‌ق نه‌كه‌ن، و ژ حه‌قییێ پێڤه‌تر هوين چو گۆتنان د ده‌رحه‌قا خودێ دا نه‌بێژن، وهوين چو ژن وكوڕان بۆ وى نه‌دانن، هندى عيسايێ مه‌سيحه‌ كوڕێ مه‌ريه‌مێ پێغه‌مبه‌رێ خودێ‌یه‌ خودێ ئه‌و ب حه‌قییێ هنارتییه‌، ووى ئه‌و ب وێ په‌يڤێ ئافراندییه‌ يا وى جبريل بۆ مه‌ريه‌مێ پێ هنارتى، وئه‌و په‌يڤ ئه‌ڤه‌يه‌: (كن - ببه‌) ئينا ئه‌و بوو، وئه‌و پفكرنه‌كا ژ خودێ بوو جبريلى ب فه‌رمانا خودێ پفكرى، ڤێجا هوين باوه‌رییێ بينن كو خودێ يه‌كه‌ وبۆ وى ته‌سليم ببن، وباوه‌رییێ ب وێ بينن يا پێغه‌مبه‌رێن وى پێ ژ نك وى هاتين، وهوين عيساى ودايكا وى د گه‌ل خودێ نه‌كه‌نه‌ هه‌ڤپشك. هوين ڤێ گۆتنێ به‌س كه‌ن ئه‌و بۆ هه‌وه‌ چێتره‌ ژ وێ يا هوين ل سه‌ر، هندى خودێ‌یه‌ خودايه‌كێ ب تنێ‌یه‌ يێ پاك وبلند بت. هه‌ر تشته‌كێ ل عه‌سمانان وعه‌ردى ملكێ وی‌یه‌، ڤێجا چاوا ژنه‌ك يان كوڕه‌ك ژ وان بۆ وى دێ هه‌بت؟ وخودێ به‌سه‌ كو بۆ ڕێڤه‌برن وژيارا چێكرییێن خۆ وه‌كيل بت، ڤێجا هوين خۆ بهێلنه‌ ب هيڤییا وى ب تنێ ڤه‌ ئه‌و تێرا هه‌وه‌ هه‌يه‌.
مه‌سيح خۆ ژ هندێ بلندتر نابينت كو به‌نییه‌كێ خودێ بت، وهه‌ر وه‌سا فريشته‌يێن نێزيك ژى خۆ ژ هندێ بلندتر نابينن كو په‌رستنا خودێ بكه‌ن، وهه‌چییێ خۆ بلندتر ومه‌زنتر ژ به‌ندايه‌تیێ ببينت ئه‌و وان هه‌مییان ل ڕۆژا قيامه‌تێ بۆ نك خۆ دێ كۆم كه‌ت، و ب حوكمێ خۆ يێ عادل دێ حوكمى د ناڤبه‌را وان دا كه‌ت، وئه‌و هه‌ر يه‌كى وى جزايێ ئه‌و ژ هه‌ژى دێ ده‌تێ.
ڤێجا هندى ئه‌ون يێن ب گۆتن وكريار باوه‌رى ب خودێ ئيناى، و ل سه‌ر ڕێكا شريعه‌تێ وى خۆ ڕاست كرى، ئه‌و جزايێ كريارێن وان دێ ده‌تێ، و ژ قه‌نجییا خۆ ئه‌و دێ ل وان زێده‌ كه‌ت، وهندى ئه‌ون يێن گوهدارییا خودێ نه‌كرى، وخۆ ژ هندێ بلندتر ديتى كو خۆ بۆ وى بچه‌مينن ئه‌و دێ وان عه‌زاب ده‌ت عه‌زابدانه‌كا ب ئێش، وئه‌و ژبلى وى چو سه‌ركاران بۆ خۆ نابينن وان ژ عه‌زابا وى ڕزگار بكه‌ن، وئه‌و ژبلى خودێ چو پشته‌ڤانان ژى بۆ خۆ نابينن وان ب سه‌ر بێخن.
ئه‌ى گه‌لى مرۆڤان ده‌ليله‌كێ ئاشكه‌را ژ خودايێ هه‌وه‌ بۆ هه‌وه‌ هات، كو پێغه‌مبه‌رێ مه‌ موحه‌ممه‌ده‌، وئه‌و ده‌ليلێن ئاشكه‌را يێن ئه‌و پێ هاتى، ويێ ژ هه‌مییان مه‌زنتر قورئانا پيرۆزه‌، تشتێ ڕاستییا پێغه‌مبه‌رينى وپه‌ياما وى ديار دكه‌ت، ومه‌ قورئان بۆ هه‌وه‌ هنارت هيدايه‌ت وڕۆناهییه‌كا ئاشكه‌را.
ڤێجا ئه‌وێن ب گۆتن وكريار باوه‌رى ب خودێ ئيناى، وخۆ ب وێ ڕۆناهییێ ڤه‌ گرتى يا مه‌ بۆ ئينايه‌ خوارێ، پاشى ئه‌و ژ قه‌نجى ودلۆڤانییا خۆ دێ وان كه‌ته‌ د به‌حه‌شتێ دا، ودێ به‌رێ وان ده‌ته‌ ڕێكا ڕاست يا سه‌رى دكێشته‌ به‌حه‌شتێ.
ئه‌ى موحه‌ممه‌د ئه‌و پسيارا وى ژ ته‌ دكه‌ن يێ بمرت ونه‌باب هه‌ى ونه‌زارۆ، تو بێژه‌: خودێ حوكمێ وى بۆ هه‌وه‌ ئاشكه‌را دكه‌ت: ئه‌گه‌ر مرۆڤه‌ك مر ونه‌ وى دايباب هه‌بن ونه‌ زارۆ، ووى خويشكه‌كا دايبابى هه‌بت، يان خويشكه‌كا ژ بابێ ب تنێ، نيڤا ميراتێ وى بۆ وێ‌يه‌، وبرايێ وێ يێ دايبابى بت يان يێ ژ بابێ بت هه‌مى ميراتێ وێ وه‌ردگرت ئه‌گه‌ر ئه‌و مر ووێ نه‌ چو زارۆ هه‌بن ونه‌ دايباب. وئه‌گه‌ر ئه‌وێ دمرت ونه‌ دايباب هه‌ين ونه‌ زارۆ دو خويشك هه‌بن دوسێكا مالێ وى هێلاى بۆ وانه‌. وئه‌گه‌ر برايێن نه‌ ژ دايێ د گه‌ل يێن مێ كۆم بوون بۆ يێ نێر وه‌كى بارا دو ژ يێن مێ‌یه‌ ژ خويشكێن وى. خودێ لێكڤه‌كرنا ميراتى وحوكمێ ميراتێ وى يێ بێ دايباب وزارۆ بۆ هه‌وه‌ ئاشكه‌را دكه‌ت؛ دا هوين د مه‌سه‌لا ميراتى دا ژ حه‌قییێ به‌رزه‌ نه‌بن. وخودێ ب دويماهییا كاران يێ زانايه‌، و د زانت كانێ چ خێر بۆ به‌نییێن وى تێدا هه‌يه‌.
ئه‌ى ئه‌وێن باوه‌رى ئیناى، په‌يمانێن خودێ يێن موكم هوين پێك بينن، وهوين په‌يمانێن يه‌ك ودو ژى پێك بينن چ زڤڕاندنا ئێمانه‌تان بت، يان كڕين وفرۆتن بت يان هه‌ر تشته‌كێ دى يێ ڕێكه‌فتى بت د گه‌ل كيتابا خودێ وسوننه‌تا پێغه‌مبه‌رێ وى، وخودێ هه‌مى حه‌يوانه‌تێن بێ ئه‌زمان ژ حێشتر وچێل وپه‌زان بۆ هه‌وه‌ يێن حه‌لال كرين، ئه‌و تێ نه‌بن يێن وى بۆ هه‌وه‌ ئاشكه‌را كرين ژ حه‌رامكرنا مرارى وخوينێ وتشتێن دى، و ژ حه‌رامكرنا نێچيرێ ده‌مێ هوين د ئيحرامان دا. هندى خودێ‌یه‌ حوكمى ب وى تشتى دكه‌ت يێ وى بڤێت ل دويڤ حكمه‌ت ودادییه‌كا ئه‌و پێ دزانت.
ئه‌ى ئه‌وێن باوه‌رى ئيناى، هوين پێ ل توخويب وڕێنيشانێن خودێ نه‌دانن، وكرنا شه‌ڕى د مه‌هێن حه‌رام دا دورست نه‌كه‌ن، وئه‌و ژى ئه‌ڤ مه‌هه‌نه‌: ذولقعده‌ وذولحججه‌ وموحه‌رره‌م وڕه‌جه‌ب، وئه‌ڤ چه‌نده‌ ل ده‌سپێكا ئيسلامێ بوو، وهوين حه‌رامبوونا قوربانان وئه‌و قوربانێن ڕستك د ستويان دا حه‌لال نه‌كه‌ن، وعه‌ده‌تێ وان بوو وان هنده‌ك ڕستكێن ژ هریێ هاتينه‌ چێكرن دكرنه‌ ستويێ قوربانان دا بێته‌ زانين كو ئه‌ڤ حه‌يوانه‌ قوربانا وى مرۆڤییه‌ يێ دڤێت حه‌جێ بكه‌ت، وهوين كرنا شه‌ڕێ وان دورست نه‌كه‌ن يێن قه‌ستا به‌يتا حه‌رام دكه‌ن پێخه‌مه‌ت خواستنا قه‌نجییه‌كێ ژ خودايێ خۆ وڕازيبوونا وى. وئه‌گه‌ر هوين ژ ئيحرامێن خۆ ده‌ركه‌فتن نێچير بۆ هه‌وه‌ دورست دبت، ونه‌ڤيانا وى ملله‌تێ نه‌هێلاى هوين بگه‌هنه‌ مزگه‌فتا حه‌رام -وه‌كى ل سالا حوده‌يبیێ چێبووى- بلا هه‌وه‌ پال نه‌ده‌ته‌ هندێ كو هوين دادییێ د ده‌رحه‌قا وان دا نه‌كه‌ن، وهوين د ناڤبه‌را خۆ دا هاريكارییێ ل سه‌ر كرنا خێرێ، وته‌قوا خودێ بكه‌ن، وهوين هاريكارییێ ل سه‌ر كرنا گونه‌هێ وپێ لێدانا توخويبێن خودێ نه‌كه‌ن، وهشيارى بێ ئه‌مرییا خودێ بن، هندى ئه‌وه‌ ئه‌و يێ عه‌زاب دژواره‌.
خودێ مرار ل سه‌ر هه‌وه‌ يێ حه‌رام كرى، وخوينا رۆن، وگۆشتێ به‌ڕازى، وئه‌و ڤه‌كوشتییێ ناڤێ يه‌كێ دى ژبلى خودێ ل ده‌مێ ڤه‌كوشتنێ ل سه‌ر هاتییه‌ گۆتن، وئه‌وحه‌يوانا هاتییه‌ خه‌ندقاندن حه‌تا فه‌تسى، وئه‌وا ب دربێ دارى يان به‌رى هاتییه‌ كوشتن، وئه‌وا د عه‌رده‌كى دا فڕى يان كه‌فتییه‌ د بيره‌كێ دا حه‌تا مرى، وئه‌وا ب قۆچ لێدانێ هاتییه‌ كوشتن، وخودێ ئه‌و حه‌يوان ژى ل سه‌ر هه‌وه‌ يا حه‌رام كرى ئه‌وا ده‌هبه‌كێ وه‌كى شێرى يان پلنگى يان گورگى دڕاندى. ئه‌و تێ نه‌بت يا هوين ڤێڕا گه‌هشتين وبه‌رى بمرت هه‌وه‌ ڤه‌كوشتى ئه‌و يا حه‌لاله‌، وخودێ ئه‌و ل سه‌ر هه‌وه‌ يا حه‌رام كرى يا نه‌ بۆ خودێ هاتییه‌ ڤه‌كوشتن وه‌كى يا بۆ صه‌نه‌مان دئێته‌ ڤه‌كوشتن، وخودێ ل سه‌ر هه‌وه‌ حه‌رام كرییه‌ كو هوين داخوازا زانينا وى تشتێ بۆ هه‌وه‌ ده‌ركه‌فتى يان نه‌ده‌ركه‌فتى ب ڕێكا تيركێشانێ بكه‌ن. ئه‌ڤ تشتێن حه‌رام يێن كو به‌حسێ وان د ئايه‌تێ دا هاتییه‌ كرن -ئه‌گه‌ر بێنه‌كرن- ده‌ركه‌فتنا ژ فه‌رمان وگوهدارییا خودێ‌یه‌ بۆ بێ ئه‌مرییا وى. نوكه‌ كافر ژ دينێ هه‌وه‌ بێ هيڤى بوون كو هوين جاره‌كا دى ل شركێ بزڤڕنه‌ڤه‌ پشتى من هوين ب سه‌ر وان ئێخستين، ڤێجا هوين ژ وان نه‌ترسن و ژ من بترسن. ئه‌ڤرۆكه‌ ب تمامكرنا شريعه‌تى و ب سه‌ركه‌فتنێ من دينێ هه‌وه‌ دينێ ئيسلامێ بۆ هه‌وه‌ پێك ئينا، ومن قه‌نجییا خۆ ل سه‌ر هه‌وه‌ ته‌مام كر ب ده‌رێخستنا هه‌وه‌ ژ تارییێن جاهليه‌تێ بۆ ڕۆناهییا ئيسلامێ، وئه‌ز ڕازى بووم ئيسلام بۆ هه‌وه‌ ببته‌ دين ڤێجا هوين پێگيرییێ پێ بكه‌ن، وخۆ ژێ ڤه‌ده‌ر نه‌كه‌ن، وهه‌چییێ د خه‌لايێ دا نه‌چار بوو مرارى بخۆت، و ژ قه‌ستا مه‌يلدارى بۆ گونه‌هێ نه‌كر، بۆ وى دورسته‌ ئه‌و ژێ بخۆت، هندى خودێ‌یه‌ باش گونه‌هـ ژێبره‌ بۆ وى، ودلۆڤانكاره‌ ب وى.
ئه‌ى موحه‌ممه‌د هه‌ڤالێن ته‌ پسيارێ ژ ته‌ دكه‌ن: كانێ خوارنا چ بۆ وان يا حه‌لاله‌؟ تو بێژه‌ وان: تشتێن پاقژ بۆ هه‌وه‌ يێن هاتينه‌ حه‌لالكرن، ونێچيرا وان حه‌يوانێن خودان په‌نج وكێلبه‌ يێن هه‌وه‌ فێرى نێچيرێ كرين وه‌كى سه‌ وپلنگ وئه‌لهۆيان، هوين ژ وى تشتێ خودێ نيشا هه‌وه‌ داى وان فێرى نێچيركرنێ بكه‌ن، ڤێجا هوين ژ وێ بخۆن يا وان بۆ هه‌وه‌ گرتى، وده‌مێ هوين وان به‌ردده‌نه‌ نێچيرێ هوين ناڤێ خودێ ل سه‌ر بينن، و ژ خودێ بترسن وتـه‌قوا وى بكه‌ن د وى تشتى دا يێ وى فه‌رمان پێ ل هه‌وه‌ كرى. هندى خودێ‌یه‌ يێ حسێب سڤكه‌.
و ژ تمامییا نعمه‌تا خودێ‌یه‌ ل سه‌ر هه‌وه‌ كو وى تشتێ پاقژ ئه‌ڤرۆ بۆ هه‌وه‌ حه‌لال كر، وڤه‌كوشتییێ جوهى وفه‌لان -ئه‌گه‌ر ل دويڤ شريعه‌تێ وان بت- وى بۆ هه‌وه‌ حه‌لال كر وڤه‌كوشتییێ هه‌وه‌ بۆ وان يێ حه‌لاله‌. ووى ماره‌كرنا ژنێن ئازاد وخودان باوه‌ر وده‌همه‌ن پاقژ بۆ هه‌وه‌ حه‌لال كر، وهه‌ر وه‌سا وى ماره‌كرنا ژنێن ده‌همه‌ن پاقژ ژ جوهى وفه‌لان ژى ئه‌گه‌ر هه‌وه‌ مه‌هرا وان دايێ، وهوين ژ كارتێكرنا ب دينێ وان دپشت ڕاست بن، وهوين د ده‌همه‌ن پاقژ بن وكرێتییێ نه‌كه‌ن، ودۆستان بۆ خۆ ژێ نه‌گرن. وهه‌چییێ كوفرێ ب باوه‌رییێ بكه‌ت ئه‌وى كارێ وى پويچ بوو، وئه‌و ل ڕۆژا قيامه‌تێ ژ زيانكارانه‌.
ئه‌ى گه‌لى ئه‌وێن باوه‌رى ئيناى ئه‌گه‌ر هه‌وه‌ ڤيا هوين ڕابننه‌ نڤێژێ، وهوين ب ده‌سنڤێژ نه‌بن، هوين ڕوییێ خۆ وده‌ستێن خۆ حه‌تا ئه‌نيشكان بشوون، وسه‌رێ خۆ ڤه‌مالن، وپییێن خۆ حه‌تا گۆزه‌كان بشوون. وئه‌گه‌ر هوين بێ نڤێژ بوون به‌رى نڤێژێ هوين ب سه‌رشويشتنێ خۆ پاقژ بكه‌ن. وئه‌گه‌ر هوين دنه‌ساخ بن، يان ژى هوين دساخ بن به‌لێ ل سه‌ر وه‌غه‌ره‌كێ بن، يان يه‌ك ژ هه‌وه‌ تاره‌تا خۆ گرت، يان چوو نڤينا خۆ، وهه‌وه‌ ئاڤ نه‌ديت، هوين ده‌ستێن خۆ ل ڕوییێ عه‌ردى بده‌ن، ودێم وده‌ستێن خۆ پێ بڤه‌مالن. د مه‌سه‌لا پاقژییێ دا خودێ نه‌ڤێت ل سه‌ر هه‌وه‌ ته‌نگ بكه‌ت، له‌و بۆ به‌رفره‌هكرن ودلۆڤانى ب هه‌وه‌ وى ته‌يه‌مموم بۆ هه‌وه‌ دورست كر، دا جهێ ده‌سنڤێژ شويشتنێ بگرت، ودورستكرنا ته‌يه‌ممومێ ژ تمامییا قه‌نجییێ يه‌ يا كو دڤێت سوپاسییا قه‌نجيكارى پێ بێته‌ كرن، كو گوهدارییا وى بێته‌كرن د وى تشتى دا يێ ئه‌و فه‌رمانێ پێ دكه‌ت.
وهوين قه‌نجییا خودێ ل سه‌ر خۆ بيننه‌ بيرا خۆ، ووێ په‌يمانێ بيننه‌ بيرا خۆ يا وى ژ هه‌وه‌ وه‌رگرتى كو هوين باوه‌ریێ ب خودێ وپێغه‌مبه‌رێ وى موحه‌ممه‌دى -سلاڤ لێ بن- بينن، وگوهدارییا وان هه‌ر دووان بكه‌ن، وته‌قوا خودێ د وى تشتى دا بكه‌ن يێ وى فه‌رمان پێ ل هه‌وه‌ كرى. هندى خودێ‌یه‌ ب وى تشێ  هوين د دلێ خۆ دا ڤه‌دشێرن يێ پڕزانايه‌.
ئه‌ى گه‌لى ئه‌وێن باوه‌رى ب خودێ وپێغه‌مبه‌رێ وى موحه‌ممه‌دى -سلاڤ لێ بن- ئيناى، هوين پێخه‌مه‌ت كنارێ خودێ ب حه‌قییێ ڕاببن، و ب دادییێ ببنه‌ شاهد، ونه‌ڤيانا ملله‌ته‌كى بلا هه‌وه‌ پالڤه‌نه‌ده‌ت كو هوين دادییێ نه‌كه‌ن، د ناڤبه‌را دۆست ونه‌ياران دا وه‌كى يه‌ك هوين دادییێ بكه‌ن، وئه‌و دادى بۆ ترسا ژ خودێ نێزيكتره‌، وهـشـيـار بـن سـتـه‌مـێ نه‌كه‌ن. هندى خودێ‌یه‌ ب تشتێ هوين دكه‌ن يێ شاره‌زايه‌، وئه‌و هه‌وه‌ سه‌را وى دێ جزا ده‌ت.
خودێ سۆز يا دايه‌ وان ئه‌وێن باوه‌رى ب خودێ وپێغه‌مبه‌رێ وى ئيناى وچاكى كرين كو گونه‌هێن وان بۆ وان ژێ ببه‌ت، وسه‌را وێ چه‌ندێ جزايێ وان بكه‌ته‌ به‌حه‌شت، وخودێ ل سۆزا خۆ لێڤه‌ نابت.
وئـه‌وێن كافرى ب ته‌وحيدا خودێ كرى، ودره‌و ب وان ئايه‌تێن وى كرى يێن پێغه‌مبه‌ر پێ هاتين، ئه‌ون خودانێن ئاگرى يێن هه‌ر تێدا دمينن.
ئه‌ى گه‌لى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى بيرا خۆ ل وێ قه‌نجییا خودێ د گه‌ل هه‌وه‌ كرى بيننه‌ڤه‌ كو وى ته‌ناهى ب ڕزقێ هه‌وه‌ كرى، وترس هاڤێتییه‌ دلێ نه‌يارێن هه‌وه‌ يێن كو ڤياى نه‌خۆشییێ بگه‌هيننه‌ هه‌وه‌، ئينا وى به‌رێ وان ژ هه‌وه‌ وه‌رگێڕا، ونه‌هێلا ئه‌و بگه‌هنه‌ مرادێ، وهوين ته‌قوا خودێ بكه‌ن و ژ وى بترسن، وخۆ د كارێن خۆ يێن دين ودنيايێ دا بهێلنه‌ ب هيڤییا خودێ ب تنێ ڤه‌، و ژ هاريكارى وپشته‌ڤانییا وى دپشت ڕاست بن.
وخودێ په‌يمانه‌كا موكم ژ ئيسرائيلییان وه‌رگرت بوو كو ئه‌و په‌رستنا خودێ ب تنێ بكه‌ن، وخودێ فه‌رمان ل مووساى كر كو ئه‌و دووازده‌ سه‌رۆك وڕيهسپییان ل دويڤ هژمارا ئويجاخێن وان بۆ وان ده‌سنيشان بكه‌ت، دا په‌يمانێ ب گوهدارییا خودێ وپێغه‌مبه‌رێ وى وكيتابا وى وه‌ربگرن، وخودێ گۆته‌ ئسرائيلییان: هندى ئه‌زم ئه‌ز ب پاراستن وسه‌ركه‌فتنا خۆ يێ د گه‌ل هه‌وه‌، ئه‌گه‌ر هوين ب كرنا نڤێژێ ڕاببن، وزه‌كاتا هاتییه‌ فه‌ركرن بده‌نه‌ وان يێن ژ هه‌ژى، وباوه‌ریێ ب پێغه‌مبه‌رێن من بينن د وان تشتان دا يێن ئه‌و دبێژنه‌ هه‌وه‌ وپشته‌ڤانییا وان بكه‌ن، ومالێ خۆ د ڕێكا من دا خه‌رج بكه‌ن، ئه‌ز دێ گونه‌هێن هه‌وه‌ ژ سه‌ر هه‌وه‌ ڕاكه‌م، ودێ هه‌وه‌ كه‌مه‌ د هنده‌ك به‌حه‌شتان دا ڕويبار د بن قه‌سرێن وان دا دچن، ڤێجا هه‌چییێ ژ هه‌وه‌ ب ڤێ په‌يمانێ كافر ببت ئه‌و وى ژ ڕێكا حه‌قییێ لا دا وبه‌رێ خۆ دا ڕێكا به‌رزه‌بوونێ.
ڤێجا ژ به‌ر شكاندنا وان جوهییان بۆ په‌يمانێن خۆ يێن موكم مه‌ ئه‌و ژ دلۆڤانییا خۆ ده‌ركرن، ومه‌ دلێن وان ڕه‌ق كرن كو بۆ باوه‌رییێ نه‌رم نه‌بن، ئه‌و وێ ئاخفتنا خودێ يا بۆ مووساى ئينايه‌ خوارێ، كو ته‌وراته‌، دگوهۆڕن، ووان باره‌ك ژ وێ يا بۆ وان هاتى هێلا، وكار پێ نه‌كر. وهێشتا تو -ئه‌ى موحه‌ممه‌د- خيانه‌تێ وغه‌درێ دێ ژ جوهییان بينى، چونكى ئه‌و يێن ل سه‌ر ڕێكا پێشییێن خۆ كێم ژ وان تێ نه‌بن، ڤێجا تو ل خرابییا وان ببۆره‌، و ل وان نه‌گره‌، هندى خودێ‌یه‌ حه‌ز ژ وان قه‌نجيكاران دكه‌ت يێن كو ل وان دبۆرن يێن خرابییێ د گه‌ل وان دكه‌ن. (و ب ڤى ڕه‌نگى مرۆڤێن سه‌رداچووى ڕێكێ بۆ مه‌خسه‌دێن خۆ يێن خراب ب هندێ دبينن كو وه‌ربادانێ بێخنه‌ گۆتنا خودێ وبگوهۆڕن، وئه‌گه‌ر ئه‌و نه‌شيان وێ چه‌ندێ بكه‌ن ئه‌و وى تشتێ ل دويڤ دلێ وان نه‌بت ژ شريعه‌تێ خودێ دهێلن يێ كو كێم تێ نه‌بن ژ وان يێن خودێ پاراستين خۆ ل سه‌ر ناگرن).
و ژ وان يێن ژ دره‌و گۆتين ئه‌م دويكه‌فتییێن عيسايێ مه‌سيحين مه‌ ئه‌و په‌يمانا موكم وه‌رگرتبوو يا مه‌ ژ ئسرائيلییان وه‌رگرتى: كو دويكه‌فتنا پێغه‌مبه‌رێ خۆ بكه‌ن وپشتا وى بگرن، ئينا وان دينێ خۆ گوهاڕت، ووان باره‌ك ژ وێ يا بيرا وان پێ هاتییه‌ ئينان ڤه‌ هێلا، ووه‌كى جوهییان كار پێ نه‌كر، ئينا مه‌ دوژمناتى ونه‌ڤيان هاڤێته‌ ناڤبه‌را وان حه‌تا ڕۆژا ڕابوونێ، وپاشى ل ڕۆژا حيسابێ خودێ دێ وێ بێژته‌ وان يا وان دكر، ودێ وان سه‌را وێ جزا ده‌ت.
ئه‌ى گه‌لى خودانێن كيتابێ ژ جوهى وفه‌لان، ب ڕاستى پێغه‌مبه‌رێ مه‌ موحه‌ممه‌د -سلاڤ لێ بن- بۆ هه‌وه‌ هات گه‌له‌كێ ژ وێ يا هه‌وه‌ ل خه‌لكى ڤه‌دشارت ژ ته‌وراتێ وئنجيلێ ئاشكه‌را دكه‌ت، وتشتێ پێتڤى نه‌بت دهێلت. ب ڕاستى ڕۆناهییه‌ك وكيتابه‌كا ئاشكه‌را ژ خودێ: كو قورئانه‌، بۆ هه‌وه‌ هات.
خودێ ب ڤێ كيتابا ئاشكه‌را به‌رێ وى يێ دويكه‌فتنا ڕازيبوونا خودێ كرى دده‌ته‌ ڕێكێن ته‌ناهییێ وسلامه‌تییێ، ووان ب ئانه‌هییا خۆ ژ تارییێن كوفرێ ده‌ردئێخته‌ ڕۆناهییا باوه‌رییێ، وبه‌رێ وان دده‌ته‌ دينێ خۆ يێ ڕاست.
ب ڕاستى ئه‌و فه‌له‌ كافربوون ئه‌وێن گۆتين: خودێ مه‌سيحێ كوڕێ مه‌ريه‌مێ‌یه‌، تو -ئه‌ى موحه‌ممه‌د- بێژه‌ وان فه‌لێن نه‌زان: ئه‌گه‌ر مه‌سيح خودێ بايه‌ ئه‌و دا شێت قه‌ده‌را خودێ ژ خۆ پاشڤه‌ لێده‌ت ئه‌گه‌ر هات كو ئه‌و ودايكا وى وهه‌ر كه‌سه‌كێ ل عه‌ردى بچنه‌ هيلاكێ، ودايكا عيساى مر وئه‌و نه‌شيا مرنێ ژێ دوير بكه‌ت، هه‌ر وه‌سا ئه‌و نه‌شێت مرنێ ژ خۆ ژى دوير كه‌ت؛ چونكى ئه‌و دو عه‌بدن ژ عه‌بدێن خودێ نه‌شێن مرنێ ژ خۆ دويربێخن، وئه‌ڤه‌ ده‌ليله‌ كو ئه‌و ژى وه‌كى هه‌مى دوونده‌ها ئاده‌مى مرۆڤه‌. وهه‌ر تشته‌كێ ل عه‌سمانان وعه‌ردى هه‌ى ملكێ خودێ‌یه‌، تشتێ وى بڤێت ئه‌و دئافرينت وهه‌بوونێ دده‌تێ، وئه‌و ل سه‌ر هه‌ر تشته‌كى يێ خودان شيانه‌. وڕاستییا ته‌وحيدێ هندێ دخوازت سالۆخه‌تێن خوداينییێ وپه‌رستنێ هه‌مى بۆ خودێ بن، وكه‌سه‌ك ژ چێكرییێن وى هه‌ڤپشكییا وى تێدا نه‌كه‌ت، وگه‌له‌ك جاران مرۆڤ ب زێده‌ بلندكرنا پێغه‌مبه‌ر وچاكان دكه‌ڤنه‌ د شركێ دا، وه‌كى فه‌لان مه‌سيح زێده‌ بلندكرى، وگه‌ردوون هه‌مى يێ خودێ‌یه‌، وئافراندن ب ده‌ستێ وى ب تنێ‌یه‌، وئه‌و نيشانێن په‌رده‌دڕ يێن كو په‌يدا دبن بۆ شيانا خودێ دزڤڕن. تشتێ خودێ بڤێت ئه‌و دئافرينت، وكارێ وى بڤێت ئه‌و دكه‌ت، وپاكى وپيرۆزى بۆ وى بت.
وجوهى وفه‌لان ژ دره‌و گۆت كو ئه‌م كوڕێن خودێ و خۆشتڤییێن وينه‌، تو -ئه‌ى موحه‌ممه‌د- بێژه‌ وان: پا بۆچى ژ به‌ر گونه‌هێن هه‌وه‌ ئه‌و هه‌وه‌ عه‌زاب دده‌ت؟ ئه‌گه‌ر هوين خۆشتڤییێن وى بانه‌ وى هوين عه‌زاب نه‌ددان، وخودێ ب تنێ حه‌ز ژ وى دكه‌ت يێ گوهدارییا وى بكه‌ت، وتو بێژه‌ وان: به‌لكى هوين ژى وه‌كى هه‌مى دوونده‌ها ئاده‌مى مرۆڤن، ئه‌گه‌ر هوين باشییێ بكه‌ن ژ به‌ر باشییا هه‌وه‌ جزايێ هه‌وه‌ دێ خێر بت، وئه‌گه‌ر هه‌وه‌ خرابى كر جزايێ هه‌وه‌ دێ خرابى بت، وخودێ گونه‌هان بۆ وى ژێ دبه‌ت يێ وى بڤێت، ووى عه‌زاب دده‌ت يێ وى بڤێت، وئه‌و خودانێ ملكییه‌، چاوا وى بڤێت وه‌سا ئه‌و ب ڕێڤه‌ دبه‌ت، وئه‌و حوكمى د ناڤبه‌را به‌نییێن خۆ دا دكه‌ت، وهه‌ر يه‌كى وه‌سا جزايێ وى دده‌تێ وه‌كى ئه‌و ژ هه‌ژى.
ئه‌ى گه‌لى جوهى وفه‌لان ب ڕاستى پێغه‌مبه‌رێ مه‌ موحه‌ممه‌د -سلاڤ لێ بن-، پشتى ده‌مه‌كى ژ هنارتنا عيسايێ كوڕێ مه‌ريه‌مێ بۆ هه‌وه‌ هات؛ دا حه‌قییێ وهيدايه‌تێ بۆ هه‌وه‌ ئاشكه‌را بكه‌ت؛ دا هوين نه‌بێژن: كه‌سه‌ك بۆ مه‌ نه‌هاتبوو مزگينییێ بده‌ته‌ مه‌ ومه‌ بترسينت، پشتى هنارتنا وى بۆ هه‌وه‌ هه‌وه‌ چو هێجه‌ت نابن، ئه‌ڤه‌ پێغه‌مبه‌ره‌ك ژ نك خودێ بۆ هه‌وه‌ هات مزگينییێ دده‌ته‌ وى يێ باوه‌رییێ پێ بينت، ووى دترسينت يێ گوهدارییا وى نه‌كه‌ت. وخودێ ل سه‌ر هه‌ر تشته‌كى يێ خودان شيانه‌، چ عه‌زابدانا نه‌گوهدارى بت، يان دانا خێرێ بۆ گوهدارى بت.
وتو -ئه‌ى موحه‌ممه‌د- به‌حسێ مووساى بكه‌ ده‌مێ وى گۆتییه‌ ملله‌تێ خۆ: گه‌لى ئسرائيلییان قه‌نجییا خودێ ل سه‌ر خۆ ل بيرا خۆ بيننه‌ڤه‌، ده‌مێ وى پێغه‌مبه‌ر ژ هه‌وه‌ ڕاكرين، وهوين كرينه‌ پادشاهـ هوين ب خۆ حوكمى ل خۆ دكه‌ن پشتى كو فيرعه‌ونى وملله‌تێ وى حوكم ل هه‌وه‌ دكر، ووى ئه‌و ڕه‌نگێن قه‌نجییێن خۆ دانه‌ هه‌وه‌ يێن كو نه‌داينه‌ يه‌كى ژ خه‌لكێ سه‌رده‌مێ هه‌وه‌.
گۆتى ئه‌ى ملله‌تێ من هوين هه‌ڕنه‌ عه‌ردێ پيرۆز -كو (به‌يتولمه‌قدس) وده‌ور وبه‌رێن وێنه‌- يێ خودێ سۆز داى كو هوين دێ چنێ ودێ شه‌ڕێ وان كافرێن ل وێرێ كه‌ن، وهوين ژ كرنا شه‌ڕێ د گه‌ل جه‌بابران نه‌زڤڕن، ئه‌گه‌ر دێ خێرا دنيايێ وئاخره‌تێ ژ ده‌ست هه‌وه‌ چت.
وان گۆت: ئه‌ى مووسا ملله‌ته‌كێ ب هێز ودژوار ل وێرێ هه‌يه‌، ومه‌ شيانا شه‌ڕێ د گه‌ل وان نينه‌، وئه‌م نه‌شێين بچينه‌ وێرێ وئه‌و ل وێرێ بن، ڤێجا ئه‌گه‌ر ئه‌و ژێ ده‌ركه‌ڤن ئه‌م دێ چينێ.
دو زه‌لامان ژ وان يێن ژ خودێ دترسان، خودێ قه‌نجى د گه‌ل كربوو وان گوهدارییا خودێ وپێغه‌مبه‌رێ وى دكر، گۆته‌ ئسرائيلییان: هوين ب سه‌ر وان جه‌بابران دا د ده‌رگه‌هێ باژێرێ وان ڕا هه‌ڕنه‌ ژۆر، وه‌ك كارئينان بۆ ئه‌گه‌ران، وئه‌گه‌ر هوين د ده‌رگه‌هى ڕا ب سه‌ر وان دا چوونه‌ ژۆر هوين دێ ب سه‌ركه‌ڤن، وخۆ بهێلنه‌ ب هيڤییا خودێ ب تنێ ڤه‌، ئه‌گه‌ر هه‌وه‌ باوه‌رى ب پێغه‌مبه‌رێ وى هه‌يه‌، وهوين كارى ب شريعه‌تێ وى دكه‌ن.
ملله‌تێ مووساى گۆته‌ وى: هندى جه‌بابره‌ ل باژێرى بن ئه‌م قه‌ت ناچينه‌ تێڤه‌، ڤێجا هه‌ڕه‌ تو وخودايێ خۆ شه‌ڕێ وان بكه‌ن، هندى ئه‌مين ئه‌م ئه‌ها ل ڤيرێ دێ ڕوينينه‌ خوارێ وئه‌م شه‌ڕێ وان ناكه‌ين. وئه‌ڤه‌ ڕژدییه‌كه‌ ژ وان ل سه‌ر نه‌گوهدارییا مووساى -سلاڤ لێ بن-.
ئينا مووساى دوعا ژ خودايێ خۆ كر وگۆت: ئه‌ز دشێمه‌ خۆ وبرايێ خۆ ب تنێ، ڤێجا تو حوكمى د ناڤبه‌را مه‌ وملله‌تێ سه‌رداچووى دا بكه‌.
خودێ گۆته‌ پێغه‌مبه‌رێ خۆ مووساى: حه‌رامه‌ ل سه‌ر ڤان جوهییان ئه‌و چل سالێن دى بچنه‌ عه‌ردێ پيرۆز، ئه‌و ل عه‌ردى سه‌رگه‌شت وبه‌رزه‌ دێ مينن، ڤێجا تو ئه‌ى مووسا ل سه‌ر وى ملله‌تێ ژ گوهدارییا من ده‌ردكه‌ڤت ب خه‌م نه‌كه‌ڤه‌.
وتو -ئه‌ى موحه‌ممه‌د- چيرۆكا هه‌ر دو كوڕێن ئاده‌مى قابيل وهابيلى بۆ ئسرائيلییان بێژه‌، وئه‌و چيرۆكه‌كا ڕاسته‌: ده‌مێ هه‌ر يه‌ك ژ وان قوربانه‌ك داى -دا پێ نێزيكى خودێ ببن- ئينا خودێ قوربانێ هابيلى قه‌بويل كر؛ چونكى ئه‌و مرۆڤه‌كێ ب ته‌قوا بوو، ڤێجا قابيلى حه‌سويدى ب برايێ خۆ بر، وگۆتىَ: ئه‌ز دێ ته‌ كوژم، هابيلى گۆت: هندى خودێ‌یه‌ قوربانى ژ وى قه‌بويل دكه‌ت يێ ژ وى بترست.
وهابيلى ب شيره‌ت ڤه‌ گۆته‌ برايێ خۆ: ئه‌گه‌ر ته‌ ده‌ستێ خۆ درێژكره‌ من دا من بكوژى، تو وێ چه‌ندێ ژ من نابينى، ئه‌ز وه‌كى ته‌ ناكه‌م، هندى ئه‌زم ئه‌ز ژ خودێ خودايێ هه‌مى چێكرییان دترسم.
هندى ئه‌زم من دڤێت تو بزڤڕى گونه‌ها كوشتنا من، وگونه‌ها به‌رى هنگى ل سه‌ر ته‌ هه‌ى هلگرى، ڤێجا دا تو ببیه‌ ژ خه‌لكێ ئاگرى يێن هه‌ر تێدا دمينن، وئه‌وه‌ جزايێ زۆرداران.
ئينا نه‌فسا قابيلى كوشتنا برايێ وى ل به‌ر وى شرين كر، ڤێجا وى ئه‌و كوشت، وئه‌و بوو ژ زيانكاران يێن ئاخره‌تا خۆ دايه‌ ب دنيايا خۆ.
ده‌مێ قابيلى برايێ خۆ كوشتى نه‌زانى دێ چ ل كه‌له‌خێ وى كه‌ت، ئينا خودێ قه‌له‌ك هنارت دا كۆركه‌كێ د عه‌ردى بكۆلت وقه‌له‌كا مرى تێدا ڤه‌شێرت؛ دا ب وێ چه‌ندێ نيشا قابيلى بده‌ت كانێ چاوا دێ له‌شێ برايێ خۆ ڤه‌شێرت؟ ئينا قابيل مه‌نده‌هۆش بوو، وگۆت: ئه‌رێ چاوا ئه‌ز نه‌شيام وه‌كى ڤێ قه‌لێ بكه‌م وله‌شێ برايێ خۆ ڤه‌شێرم؟ ئينا قابيلى برايێ خۆ ڤه‌شارت، ڤێجا خودێ په‌شێمانى ب ڕزقێ وى كر پشتى ئه‌و ب زيانكارى ڤه‌ زڤڕییه‌.
ژ به‌ر ڤێ تاوانا كوشتنێ مه‌ بۆ ئسرائيلییان كره‌ شريعه‌ت كو هه‌چییێ نه‌فسه‌كێ بێ تۆل ڤه‌كرن، يان ژ به‌ر كرنا خرابكارییێ ودوژمناتییا شريعه‌تێ خودێ ل دنيايێ بكوژت، هه‌ر وه‌كى وى مرۆڤ هه‌مى كوشتين ژ به‌ر كو وى خۆ هێژاى عه‌زابا خودێ يا مه‌زن كر، وهه‌چییێ خۆ ژ كوشتنا نه‌فسه‌كا خودێ حه‌رام كرى دا پاش هه‌ر وه‌كى وى مرۆڤ هه‌مى زێندى كرين؛ چونكى پاراستنا مرۆڤه‌كێ ب تنێ پاراستنه‌ بۆ مرۆڤان هه‌مییان، و ب ڕاستى پێغه‌مبه‌رێن مه‌ ب هێجه‌ت وده‌ليلێن ئاشكه‌را ل سه‌ر ڕاستییا په‌ياما وان گازى بۆ دكر، ژ باوه‌رى ئينانا ب خودێ وپێك ئينانا تشتێ ل سه‌ر وان هاتییه‌ فه‌ركرن بۆ ئسرائيلییان هاتبوون، پاشى پشتى هنارتنا پێغه‌مبه‌ران گه‌له‌ك ژ وان ئسرائيلییان ب كرنا حه‌رامییێ وهێلانا فه‌رمانا خودێ زێده‌گاڤییێ ل سه‌ر توخويبێن خودێ دكه‌ن.
هه‌ما جزايێ وان يێن شه‌ڕێ خودێ دكه‌ن، وئاشكه‌را دوژمناتییێ د گه‌ل وى دكه‌ن، وپێ ل ئه‌حكامێن وى وئه‌حكامێن پێغه‌مبه‌رێ وى ددانن، وخرابكارییێ د عه‌ردى دا دكه‌ن، ب كوشتنا مرۆڤان، يان ژێستاندنا مالـى ژ وان، كو بێنه‌ كوشتن، يان د گه‌ل كوشتنێ بێنه‌ هلاويستن، يان ده‌ستێن وان يێن ڕاستێ د گه‌ل پییێن وان يێن چه‌پێ بێنه‌ بڕين، وئه‌گه‌ر تۆبه‌ نه‌كر ده‌ستێن وان يێن چه‌پێ د گه‌ل پییێن وان يێن ڕاستێ ژى دێ ئێنه‌ بڕين، يان ئه‌و بۆ وه‌لاته‌كێ دى ژبلى وه‌لاتێ وان بێنه‌ ده‌رێخستن، و د گرتيخانه‌يه‌كا وى وه‌لاتى دا بێنه‌گرتن حه‌تا تۆبه‌ بكه‌ن، وئه‌ڤ جزايه‌ يێ خودێ بۆ شه‌ڕكه‌ران داناى شه‌رمزارییه‌كه‌ بۆ وان د دنيايێ دا، و ل ئاخره‌تێ عه‌زابه‌كا دژوار بۆ وان هه‌يه‌.
به‌لێ هه‌چییێ ژ وان شه‌ڕكه‌ران لێڤه‌ ببت وبه‌رى هوين بشێنێ يان ڕێكێ لێ بگرن بێت وخۆ ب ده‌ست هه‌وه‌ ڤه‌ به‌رده‌ت وپه‌شێمان ببت حه‌قێ خودێ ژ سه‌ر وى ڕا دبت، وهوين -گه‌لى خودان باوه‌ران- بزانن هندى خودێ‌یه‌ باش گونه‌هـ ژێبر بوويه‌ بۆ به‌نییێن خۆ، ودلۆڤانكار بوويه‌ ب وان.
ئه‌ى گه‌لى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، ژ خودێ بترسن، و ب كارێ ئه‌و ژێ ڕازى ببت هوين خۆ نێزيكى وى بكه‌ن، وجيهادێ د ڕێكا وى دا بكه‌ن؛ دا هوين ب چوونا به‌حه‌شتا وى ب سه‌ر بكه‌ڤن.
هندى ئه‌ون يێن كافرى ب ته‌وحيدا خودێ وشريعه‌تێ وى كرى، ئه‌گه‌ر هه‌ر تشته‌كێ ل عه‌ردى وهندى دى ژى د گه‌ل دا يێ وان بت، ووان ڤيا ل ڕۆژا قيامه‌تێ خۆ پێ ژ عه‌زابا خودێ بكڕن، خودێ وێ ژ وان قه‌بويل ناكه‌ت، وعه‌زابه‌كا ب ئێش بۆ وان هه‌يه‌.
ڤان كافران دڤێت ژ ئاگرى ده‌ركه‌ڤن ژ به‌ر وێ نه‌خۆشییا ئه‌و ژێ دبينن، ووان چو ڕێ بۆ وێ چه‌ندێ نينن، وعه‌زابه‌كا به‌رده‌وام بۆ وان هه‌يه‌.
ومێرێ دز وژنا دز هوين -گه‌لى كاربده‌ستان- ده‌ستێن وان ل دويڤ شريعه‌تى ببڕن، جزادان بۆ وان ژ به‌ر برنا وان يا بێ حه‌ق بۆ مالێ خه‌لكى، وپاشڤه‌لێدانه‌ك ژ خودێ بۆ خه‌لكێ دى كو وه‌كى وان نه‌كه‌ن. وخودێ د ملكێ خۆ دا يێ زاله‌، و د فه‌رمانێن خۆ دا يێ كاربنه‌جهه‌.
ڤێجا هه‌چییێ پشتى دزییا خۆ تۆبه‌ بكه‌ت، و د هه‌مى كارێ خۆ دا چاكییێ بكه‌ت، هندى خودێ‌یه‌ تۆبا وى دێ قه‌بويل كه‌ت. هندى خودێ‌یه‌ باش گونه‌هـ ژێبرێ به‌نییێن خۆيه‌، ودلۆڤانكاره‌ ب وان.
ئه‌ى موحه‌ممه‌د ما ته‌ نه‌زانییه‌ هندى خودێ‌یه‌ ئافرانده‌رێ گه‌ردوونێ‌يه‌ وئه‌و وێ ب ڕێڤه‌ دبه‌ت وئه‌و مالكێ وێ يه‌، وئه‌وه‌ يێ هه‌ر كاره‌كێ وى بڤێت ئه‌و دكه‌ت، وى عه‌زاب دده‌ت يێ وى بڤێت، وگونه‌هێ بۆ وى ژێ دبه‌ت يێ وى بڤێت، وئه‌و ل سه‌ر هه‌ر تشته‌كى يێ خودان شيانه‌.
ئه‌ى پێغه‌مبه‌ر ئه‌وێن له‌زێ د نه‌باوه‌رى ئينانا ب پێغه‌مبه‌رينییا ته‌ دا دكه‌ن ژ وان دوڕوییان يێن ب سه‌ر ڤه‌ خۆ ب ئيسلامێ دئيننه‌ ده‌ر ودلێن وان ژێ دڤالا، ئه‌و بلا ته‌ ب خه‌م نه‌ئێخن، هندى ئه‌زم ئه‌ز دێ پشتا ته‌ گرم. وله‌زكرنا جوهییان ژى د نه‌باوه‌رى ئينانا ب پێغه‌مبه‌رينییا ته‌ دا بلا ته‌ ب خه‌م نه‌ئێخت، هندى ئه‌ون ئه‌و ملله‌ته‌كن گوهدارییا دره‌وێ دكه‌ن، ووان بێ به‌ختییان قه‌بويل دكه‌ن يێن زانايێن وان دبێژن، وئه‌و گوهدارییا هنده‌كێن دى يێن نه‌ئێنه‌ ديوانا ته‌ دكه‌ن، وئه‌وێن هه‌ يێن دى گۆتنا خودێ پشتى كو وان زانى ئه‌و دگوهۆڕن، ودبێژن: ئه‌گه‌ر تشته‌كێ وه‌كى ڤێ يا مه‌ ژ ته‌وراتێ گوهاڕتى ژ لايێ موحه‌ممه‌دى ڤه‌ بۆ هه‌وه‌ هات هوين كارى پێ بكه‌ن، ژ خۆ ئه‌گه‌ر ئه‌و وه‌كى وێ نه‌بوو هشيار بن قه‌بويل نه‌كه‌ن، وكارى پێ نه‌كه‌ن. وهه‌چییێ خودێ سه‌رداچوونا وى بڤێت تو -ئه‌ى موحه‌ممه‌د- نه‌شێى وێ چه‌ندێ ژێ دوير بكه‌ى، وتو نه‌شێى وى ب هيدايه‌ت بينى. وهندى ئه‌و جوهى ودوڕوينه‌ خودێ نه‌ڤيايه‌ كو دلێن وان ژ پيسییا كوفرێ پاقژ بكه‌ت، د دنيايێ دا ڕوى ڕه‌شى وشه‌رمزارى بۆ وان هه‌يه‌، و ل ئاخره‌تێ عه‌زابدانه‌كا مه‌زن.
ئه‌ڤ جوهییه‌ گوهدانا دره‌وێ دده‌نه‌ د گه‌ل خوارنا مالێ حه‌رام، ڤێجا ئه‌گه‌ر ئه‌و هاتن ووان حوكمێ خۆ ئينا نك ته‌ تو حوكمى د ناڤبه‌را وان دا بكه‌، يان ژى تو وان بهێله‌، وئه‌گه‌ر تو حوكمى د ناڤبه‌را وان دا نه‌كه‌ى ئه‌و نه‌شێن ب تشته‌كى زيانێ بگه‌هيننه‌ ته‌، وئه‌گه‌ر ته‌ حوكم كر تو ب دادییێ حوكمى د ناڤبه‌را وان دا بكه‌. هندى خودێ‌یه‌ حه‌ز ژ دادكه‌ران دكه‌ت.
هندى كارێ ڤان جوهییانه‌ يێ عه‌جێبه‌، ئه‌و حوكمێ خۆ دئيننه‌ نك ته‌ -ئه‌ى موحه‌ممه‌د- وئه‌و باوه‌رییێ ب ته‌، و ب كيتابا ته‌ نائينن، د گه‌ل كو ئه‌و ته‌وراتا وان باوه‌رى پێ هه‌ى يا ل نك وان، حوكمێ خودێ تێدا هه‌يه‌، پاشى ئه‌گه‌ر ته‌ حوكمه‌كێ ل دويڤ دلێ وان نه‌دا ئه‌و دێ پشت دده‌ن وچن، ڤێجا وان گونه‌ها كوفرا ب شريعه‌تێ خۆ د گه‌ل گونه‌ها پشتدانا حوكمێ ته‌ ل نك خۆ كۆمكر، وئه‌وێن ئه‌ڤ سالۆخه‌ته‌ ل نك هه‌ين ئه‌و نه‌ دخودان باوه‌رن ب خودێ و ب ته‌ وحوكمێ ته‌.
هندى ئه‌مين مه‌ ته‌ورات ئينايه‌ خوارێ، ڕێنيشادانا ژ به‌رزه‌بوونێ وئاشكه‌راكرنا ئه‌حكامان تێدا هه‌يه‌، ووان پێغه‌مبه‌ران يێن خۆ ئێخستییه‌ ژێر حوكمێ خودێ وباوه‌رى پێ ئيناى حوكم پێ د ناڤبه‌را جوهییان دا كرییه‌، وئه‌و ژ حوكمێ وێ ده‌رنه‌كه‌فتينه‌ ووه‌ربادان ژى نه‌ئێخستییێ، وزانايێن جوهییان يێن خودايى وزانايێن رێبه‌ر ومه‌زن يێن خه‌لكى ب شريعه‌تێ خودێ په‌روه‌رده‌ دكه‌ن وان ژى حوكم پێ كرییه‌؛ ئه‌و ژ به‌ر كو پێغه‌مبه‌رێن وان ته‌ورات وتێگه‌هشتن وكار پێ كرنا ب وێ ئێمانه‌تى وان كربوو، وئه‌و زانا شاهد بوون كو وان پێغه‌مبه‌ران ب كيتابا خودێ حوكم د ناڤبه‌را جوهییان دا كربوو. وخودێ دبێژته‌ زانايێن جوهییان: ڤێجا هوين د كارئينانا حوكمێ من دا ژ خه‌لكى نه‌ترسن؛ چونكى ئه‌و نه‌شێن نه‌ مفاى نه‌ زيانێ بگه‌هيننه‌ هه‌وه‌، به‌لێ هوين ژ من بترسن ئه‌زم مفاگه‌هينێ زيانكه‌ر، وهوين ب وى حوكمێ من ئينايه‌ خوارێ به‌رانبه‌ره‌كێ بێ خێر وه‌رنه‌گرن. وئه‌وێن حوكمێ خودێ يێ وى د كيتابا خۆ دا ئينايه‌ خوارێ گوهاڕتى، وئه‌و ڤه‌شارتى، وباوه‌رى پێ نه‌ئيناى، وكار ب حوكمه‌كێ دى كرى، ئه‌ون يێن كافر.
ومه‌ د ته‌وراتێ دا ل سه‌ر وان نڤيسى بوو كو نه‌فس ب نه‌فسێ دئێته‌ كوشتن، وچاڤ ب چاڤى دئێته‌ ئينانه‌ده‌ر، ودفن ب دفنێ دئێته‌ بڕين، وگوهـ ب گوهى دئێته‌ ژێڤه‌كرن، وددان ب ددانى دئێته‌ ئينانه‌ده‌ر، و د برينان دا تۆلڤه‌كرن هه‌يه‌، ڤێجا هه‌چییێ د تۆل ستاندنێ دا ل زۆردارى ببۆرت وحه‌قێ خۆ ژێ نه‌ستينت ئه‌و بۆ وى دێ بته‌ ژێبرن بۆ هنده‌ك گونه‌هێن وى كرين. وهه‌چییێ حوكمى ب وێ نه‌كه‌ت يا خودێ د تۆل ستاندنێ دا ئينايه‌ خوارێ ئه‌و ئه‌ون يێن زێده‌گاڤى ل سه‌ر توخويبێن خودێ كرى.
و ب دويڤ پێغه‌مبه‌رێن ئسرائيلییان دا مه‌ عيسايێ كوڕێ مه‌ريه‌مێ هنارت، وى باوه‌رى ب وێ هه‌بوو يا د ته‌وراتێ دا هه‌ى، وكار ب وى تشتێ تێدا هاتى دكر ئه‌گه‌ر ئه‌و نه‌با يێ كيتابا وى ئه‌و نه‌سخه‌كرى، ومه‌ ئنجيل بۆ وى ئينا خوارێ هيدايه‌ت بۆ ڕێكا حه‌ق، وئاشكه‌راكرن بۆ وى تشتێ خه‌لكى نه‌زانى ژ حوكمێ خودێ، وشاهد ل سه‌ر ڕاستگۆيییا ته‌وراتێ ووان حوكمێن تێدا هه‌ين، ومه‌ ئه‌و كربوو ئاشكه‌راكرن بۆ وان يێن ژ خودێ ددترسن وپاشڤه‌برن بۆ وان ژ كرنا گونه‌هان.
وخودانێن ئنجيلێ ئه‌وێن عيسا بۆ هاتییه‌ هنارتن بلا حوكمى ب وێ بكه‌ن يا خودێ تێدا ئينايه‌ خوارێ. وهه‌چییێ حوكمى ب وێ نه‌كه‌ت يا خودێ ئينايه‌ خوارێ ئه‌و ئه‌ون يێن ژ فه‌رمانا وى ده‌ركه‌فتين، وبێ ئه‌مرییا وى كرى.
ومه‌ قورئان بۆ ته‌ -ئه‌ى موحه‌ممه‌د- ئينايه‌ خوارێ، وهه‌ر تشته‌كێ تێدا هه‌ى حه‌قییه‌ وشاهده‌يیێ ل سه‌ر ڕاستگۆيییا وان كيتابێن به‌رى خۆ دده‌ت، وكو ئه‌و ژ نك خودێنه‌، وئه‌و ل سه‌ر وان يا حاكم وزال وئه‌مينه‌، ڤێجا تو حوكمى د ناڤبه‌را وان جوهییان دا ئه‌وێن حوكمێ خۆ دئيننه‌ نك ته‌ ب وێ بكه‌ يا خودێ بۆ ته‌ د ڤێ قورئانێ دا ئينايه‌ خوارێ، وتو به‌رێ خۆ ژ وێ حه‌قییێ وه‌رنه‌گێڕه‌ يا خودێ فه‌رمان پێ ل ته‌ كرى ودويكه‌فتنا دلچوون وعه‌ده‌تێن وان بكه‌ى، چونكى مه‌ بۆ هه‌ر ملله‌ته‌كى شريعه‌ته‌ك وڕێكه‌كا ئاشكه‌را دانايه‌ دا كارى پێ بكه‌ن. وئه‌گه‌ر خودێ ڤيابا دا شريعه‌تێن هه‌وه‌ كه‌ته‌ يه‌ك، به‌لێ وى ئه‌و ژێك جوداكرن دا هه‌وه‌ پێ بجه‌ڕبينت، ويێ گوهدار ونه‌گوهدار پێ ژێك جودا بكه‌ت، ڤێجا هوين له‌زێ د وى تشتى دا بكه‌ن يێ خێرا هه‌وه‌ يا دين ودنيايێ تێدا كو كاركرنا ب وى تشتییه‌ يێ د ڤێ قورئانێ دا هاتى، هندى زڤڕينا هه‌وه‌يه‌ بۆ نك خودێ‌یه‌، ڤێجا ئه‌و دێ وى تشتێ هوين تێدا ژێك جودا بووين بێژته‌ هه‌وه‌، وهه‌ر يه‌كى ل دويڤ كارێ وى جزاده‌ت.
وتو -ئه‌ى مه‌حه‌ممه‌د- ب وێ يا خودێ د قورئانێ دا ئينايه‌ خوارێ حوكمى د ناڤبه‌را جوهییان دا بكه‌، وتو دويكه‌فتنا دلچوونێن وان نه‌كه‌ ئه‌وێن حوكمێ خۆ دئيننه‌ نك ته‌، وهشيار به‌ ئه‌و به‌رێ ته‌ ژ هنده‌كێ ژ وێ وه‌رنه‌گێـڕن يا خودێ بۆ ته‌ هنارتییه‌ خوارێ كو تو كارى پێ نه‌كه‌ى، ڤێجا ئه‌گه‌ر وان پشت دا وى حوكمێ ته‌ كرى تو بزانه‌ هندى خودێ‌یه‌ دڤێت به‌رێ وان ژ هيدايه‌تێ وه‌رگێڕت ژ به‌ر هنده‌ك گونه‌هێن وان به‌رێ كرين. وهندى بارا پترێنه‌ ژ مرۆڤان ژ گوهدارییا خودايێ خۆ دده‌ركه‌فتينه‌.
ئه‌رێ ما ئه‌وان جوهییان دڤێت تو ب وى تشتى حوكمى د ناڤبه‌را وان دا بكه‌ى يێ صه‌نه‌م په‌رێس ل سه‌ر دچن ژ نه‌زانين وسه‌رداچوونان؟! وكى د حوكمێ خۆ دا ژ خودێ دادكه‌رتره‌ بۆ وى يێ د شريعه‌تێ خودێ گه‌هشتى وباوه‌رى پێ ئيناى؟
ئه‌ى ئه‌وێن باوه‌رى ئيناى هوين جوهى وفه‌لان بۆ خۆ نه‌كه‌نه‌ پشته‌ڤان وهه‌ڤپه‌يمان دژى خودان باوه‌ران؛ چونكى ئه‌و حه‌ز ژ خودان باوه‌ران ناكه‌ن، وجوهى هنده‌ك ژ وان پشته‌ڤانییا هنده‌كان دكه‌ن، هه‌ر وه‌سا فه‌له‌ ژى، وهه‌ردو ده‌سته‌ك ل سه‌ر نه‌ياره‌تییا هه‌وه‌ كۆم دبن. وهوين هێژاترن كو هنده‌ك ژ هه‌وه‌ پشته‌ڤانییا هنده‌كان بكه‌ن. وهه‌چییێ ژ هه‌وه‌ وان بۆ خۆ بكه‌ته‌ سه‌ركار ئه‌و دێ ژ وان بت، وحوكمێ وى حوكمێ وانه‌. هندى خودێ‌یه‌ وان زۆرداران يێن كافران بۆ خۆ دكه‌نه‌ سه‌ركار سه‌رڕاست ناكه‌ت.
خودايێ مه‌زن به‌حسێ كۆمه‌كێ ژ دوڕوییان دكه‌ت كو ئه‌و ژ به‌ر وێ نيفاق وگومانا د دلێن وان دا هه‌ى له‌زێ د دۆستينییا جوهییان دا دكه‌ن، ودبێژن: هه‌ما ئه‌م ژ به‌ر هندێ دۆستينییا وان دكه‌ين چونكى ئه‌م دترسين ئه‌و بشێنه‌ موسلمانان ڤێجا مه‌ ژى بده‌نه‌ د گه‌ل وان، خودێ گۆت: ڤێجا به‌لكى خودێ ڤه‌كرنێ -ئانه‌كۆ ڤه‌كرنا مه‌كه‌هێ- بينت وپێغه‌مبه‌رێ خۆ ب سه‌ربێخت، يان كاره‌كێ وه‌سا بكه‌ت هێزا جوهى وفه‌لان پێ ببه‌ت، وئه‌و بكه‌ڤنه‌ د ده‌سـتـێ موسـلمانان دا، ڤێجا هنگى دوڕوى ژ به‌ر وێ يا وان د دلێن خۆ دا ڤه‌شارتى ژ پشته‌ڤانییا وان په‌شێمان ببن.
وهنگى خودان باوه‌ر ب مه‌نده‌هۆشى ڤه‌ ژ حالێ ڤان دوڕوییان -پشتى ئه‌و بۆ وان ديار دبت- هنده‌ك دێ بێژنه‌ هنده‌كان: ئه‌رێ ئه‌وێن هه‌ بوون يێن موكم ب خودێ سويند دخوار كو ئه‌و د گه‌ل مه‌نه‌؟! ئه‌و كريارێن دوڕییان د دنيايێ دا كرين پويچ بوون، چو خێر بۆ وان نائێته‌دان؛ چونكى ب بێ باوه‌رى وان ئه‌و كار دكرن، ڤێجا وان دنيا وئاخره‌ت ژ ده‌ست دا.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، هه‌چییێ ژ هه‌وه‌ ژ دينێ خۆ بزڤڕت، و ب جوهياتییێ وفه‌لاتییێ يان هه‌ر دينه‌كێ دى بگوهۆڕت، ئه‌و چو زيانێ ناگه‌هينته‌ خودێ، وخودێ پاشى ملله‌ته‌كێ ژ وان چێتر دێ ئينت ئه‌و حه‌ز ژ وان دكه‌ت وئه‌و حه‌ز ژ وى دكه‌ن، د گه‌ل خودان باوه‌ران ددلۆڤانن و ل سه‌ر كافران ددژوارن، شه‌ڕێ نه‌يارێن خودێ دكه‌ن، و د ده‌رحه‌قا خودێ دا ژ كه‌سێ ناترسن. ئه‌و قه‌نجى ژ خودێ‌یه‌ ئه‌و دده‌ته‌ وى يێ وى بڤێت، وخودێ يـێ قه‌نجى فره‌هه‌، ويێ پڕزانايه‌ ب وان به‌نییێن خۆ يێن هێژاى وێ قه‌نجییێ دبن.
سه‌ركارێ هه‌وه‌ -گه‌لى خودان باوه‌ران- هه‌ما هه‌ر خودێ وپێغه‌مبه‌رێ وییه‌، وئه‌و خودان باوه‌رێن نڤێژا فه‌ر دپارێزن، و ب دله‌كێ ڕازى زه‌كاتێ دده‌ن، وخۆ بۆ خودێ دچه‌مينن.
وهه‌چییێ باوه‌رى ب خودێ هه‌بت وخودێ وپێغه‌مبه‌رێ وى وخودان باوه‌ران بۆ خۆ بكه‌ته‌ سه‌ركار، ئه‌و ژ پارتییا خودێ‌یه‌، وپارتییا خودێ‌یه‌ يا ب سه‌رڤه‌هاتى وسه‌ركه‌فتى.
ئه‌ى ئه‌وێن باوه‌رى ئيناى، هوين وان بۆ خۆ نه‌كه‌نه‌ دۆست وسه‌ركار يێن يارى وتڕانه‌يان بۆ خۆ ب دينێ هه‌وه‌ دكه‌ن ژ خودانێن كيتابێ وكافران، وهوين ژ خودێ بترسن ئه‌گه‌ر هوين ب وى و ب شريعه‌تێ وى دخودان باوه‌رن.
وئه‌گه‌ر هه‌وه‌ بۆ نڤێژێ بانگ دا ئه‌و يارییان بۆ خۆ ب بانگدانا هه‌وه‌ دكه‌ن، وئه‌ڤ چه‌ندا هه‌ ژ به‌ر بێ فامییا وانه‌، وئه‌و د شريعه‌تێ خودێ ناگه‌هن.
تو -ئه‌ى موحه‌ممه‌د- بێژه‌ خودانێن كيتابێ: ئه‌و تشتێ هوين بۆ مه‌ ب عه‌يب دزانن ئه‌و ب خۆ بۆ مه‌ مه‌دحه‌‌: كو مه‌ باوه‌رى ب خودێ ئيناى و ب وێ كيتابا وى بۆ مه‌ ئينايه‌ خوارێ و ب يێن به‌رێ هاتينه‌ خوارێ ژى، وباوه‌رى ئينانا مه‌ كو پترییا هه‌وه‌ ژ ڕێكا ڕاست دده‌ركه‌فتينه‌.
تو بێژه‌ خودان باوه‌ران: ئه‌رێ ئه‌ز بۆ هه‌وه‌ بێژم كانێ جزايێ كێ ل ڕۆژا قيامه‌تێ دژوارتره‌ ژ جزايێ وان سه‌رداچوويان؟ ئه‌وێن خودێ ئه‌و ژ ڕه‌حما خۆ ده‌رێخستين ولێ ب غه‌زه‌ب هاتى ژ باپيرێن وان، وڕه‌نگ وڕوییێن وان گوهارتين، وئه‌و كرينه‌ مه‌يموينك وبه‌راز، ژ به‌ر نه‌گوهدارى وبێ به‌ختى وخۆمه‌زنكرنا وان، هه‌ر وه‌سا عه‌بدێن طاغووتى ژى د ناڤ وان دا هه‌بوون، جهێ وان ل ئاخره‌تێ يێ خرابه‌، و د دنيايێ دا كارێ وان يێ ژ ڕێكا ڕاست به‌رزه‌بووى.
وئه‌گه‌ر دوڕوی هاتنه‌ نك هه‌وه‌ ئه‌و دێ بێژن: مه‌ باوه‌رى ئينايه‌، وئه‌و ب خۆ هه‌ر يێن ل سه‌ر كوفرا خۆ، ب كوفرا خۆ ڤه‌ يا كو د دلێن خۆ دا ڤه‌دشێرن ئه‌و ب سه‌ر هه‌وه‌ ڤه‌ هاتبوون، پاشى هه‌ر ب وێ ڤه‌ ئه‌و ده‌ركه‌فتبوون، وخودێ ب نهێنیێن وان زاناتره‌، ئه‌گه‌ر خۆ ئه‌و تشته‌كێ دى ئاشكه‌را بكه‌ن ژى.
وتو گه‌له‌كان ژ جوهییان دێ بينى له‌زێ د گونه‌هێ دا دكه‌ن ژ گۆتنا دره‌وێ وشاهده‌ زوورییێ، وته‌عداكرنا ل سه‌ر ئه‌حكامێن خودێ، وخوارنا مالێ مرۆڤان ب حه‌رامى، كارێ وان وته‌عداییا وان يا خراب بوويه‌.
ئه‌رێ زانا ورێبه‌رێن ڤان يێن له‌زێ د گونه‌هێ وته‌عدايییێ دا دكه‌ن ما وان ژ گۆتنا دره‌و وشاهده‌ زوورییێ، وخوارنـا مـالێ مرۆڤان ب حه‌رامى ناده‌نه‌ پاش، كارێ وان يێ خراب بوويه‌ ده‌مێ وان پاشڤه‌لێدانا ژ خرابییێ هێلاى.
خودێ پێغه‌مبه‌رێ خۆ ب هنده‌ك كرێتییێن جوهییان -يێن وان د ناڤبه‌را خۆ دا ڤه‌دشارتن- ئاگه‌هدار دكه‌ت، ده‌مێ وان گۆتى: ده‌ستێ خودێ ژ كرنا خێران يێ گرتییه‌، وئه‌و د ده‌رحه‌قا مه‌ دا يێ چڕيكه‌ ڕزقى ناده‌ته‌ مه‌، ئه‌ڤه‌ ل وى ده‌مێ هشكاتى وخه‌لا گه‌هشتییێ، ده‌ستێن وان دگرێداى بن، ئانه‌كۆ: ژ كرنا خێران، و ژ به‌ر گۆتنا وان خودێ ئه‌و ژ ڕه‌حما خۆ ده‌رێخستن. ومه‌سه‌له‌ وه‌سا نينه‌ وه‌كى وان ژ دره‌و د ده‌رحه‌قا خودايێ خۆ دا گۆتى، به‌لكى هه‌ردو ده‌ستێن وى دڤه‌كرينه‌ ونائێنه‌گرتن، وكه‌س نينه‌ وى ژ دانا ڕزقى مه‌نعه‌ بكه‌ت، يێ مه‌رد ئه‌وه‌، وه‌كى حيكمه‌ت بخوازت ومفايێ به‌نییان تێدا بت ئه‌و ڕزقى دده‌ت. وئه‌ڤ ئايه‌ته‌ هندێ دگه‌هينت كو سالۆخه‌تێ هه‌بوونا دو ده‌ستان بۆ خودێ هه‌يه‌ ب ڕه‌نگه‌كێ بابه‌تى وى بێى چاوانى وته‌شبيهـ بۆ بێته ‌گۆتن. به‌لێ ژ به‌ر دلڕه‌شى وكينا وان كوفر وسه‌رداچوونا وان دێ زێده‌ بت؛ چونكى خودێ تو بۆ پێغه‌مبه‌رينییێ يێ هلبژارتى. وخودێ ئاشكه‌را دكه‌ت كو ده‌سته‌كێن جوهییان حـه‌تـا ڕۆژا قيامه‌تێ هنده‌ك دێ مينن نه‌ياره‌تییا هنده‌كان كه‌ن، هه‌ر جاره‌كا ئه‌و ل سه‌ر پيلانگيرییا دژى موسلمانان گه‌هشتنه‌ يه‌ك ودو دا ئاگره‌كێ شه‌ڕى هل بكه‌ن خودێ پيلانا وان دێ ل وان زڤــڕيـنـــت، وكـــۆمــــا وان دێ ڤه‌ڕه‌ڤينت، وجوهى هه‌ر دێ مينن نه‌گوهدارییا خودێ كه‌ن ئه‌و نه‌گوهدارییا خرابكارییا د عه‌ردى دا پێڤه‌ دئێت. وخودێ خرابكار نه‌ڤێن.
وئه‌گه‌ر جوهى وفه‌لان باوه‌رى ئينابا، وخۆ ژ وى تشتى دابا پاش يێ خودێ حه‌رامكرى، ئه‌م دا گونه‌هێن وان ژێ به‌ين، ودا وان كه‌ينه‌ د به‌حه‌شتێن خۆشییێ دا.
وئه‌گه‌ر وان كار ب وێ كربا يا د ته‌ورات وئنجيلێ دا هاتى، و ب وێ يا بۆ ته‌ هاتى ئه‌ى موحه‌ممه‌د ژ هه‌ر ڕێكه‌كا هه‌ى ڕزق دا بۆ وان ئێته‌دان، ڤێجا ئه‌م دا بارانێ ل وان بارينين، وفێقى بۆ وان شين كه‌ين. وهندى خودانێن كيتابێنه‌ كۆمه‌كا دادكه‌ر يا كو خۆ ل سه‌ر حه‌قییێ بگرت هه‌يه‌، وگه‌له‌ك ژ وان كارێ وان يێ خرابه‌.
ئه‌ى پێغه‌مبه‌ر تو وه‌حییا خودێ يا كو بۆ ته‌ ژ نك خودايێ ته‌ هاتییه‌ خوارێ بگه‌هينه‌، وئه‌گه‌ر تو ته‌خسيریێ د گه‌هاندنێ دا بكه‌ى كو تشته‌كى ژێ ڤه‌شێرى، ئه‌و ته‌ په‌ياما خودايێ خۆ نه‌گه‌هاند، وخودێ پارێزه‌ر وپشته‌ڤانێ ته‌يه‌ ژ دوژمنێن ته‌، ويا ل سه‌ر ته‌ ب تنێ گه‌هاندنه‌. هندى خودێ‌یه‌ وى سه‌رڕاست ناكه‌ت يێ ژ ڕێكا حه‌ق ده‌ركه‌ڤت، وباوه‌رییێ ب وێ نه‌ئينت يا بۆ ته‌ ژ نك خودێ هاتى.
تو بێژه‌ جوهى وفه‌لان: هندى هوين كارى ب وێ نه‌كه‌ن يا كو د ته‌وراتێ وئنجيلێ دا هاتى، و ب وێ يا موحه‌ممه‌د بۆ هه‌وه‌ پێ هاتى، هه‌وه‌ چو بار وپشك د دينى دا نابت، وگه‌له‌ك ژ خودانێن كيتابێ هاتنه‌ خوارا قورئانێ بۆ ته‌ ژبلى دفن بلندییێ وكوفرێ تشته‌كى ل وان زێده‌ ناكه‌ت، وئه‌و حه‌سويدییێ ب ته‌ دبه‌ن؛ چونكى خودێ تو ب ڤێ په‌ياما دويماهییێ يێ هنارتى، يا كو عه‌يبێن وان ئاشكه‌را دكه‌ت، ڤێجا تو ل سه‌ر كافرییا وان ب خه‌م نه‌كه‌ڤه‌.
هندى ئه‌ون يێن باوه‌رى ئيناى (وئه‌و موسلمانن) وجوهى، وصابئى (وئه‌و ملله‌ته‌كن ل سه‌ر خوڕستییا خۆ ماينه‌، وچو دينه‌كێ ده‌سنيشانكرى وان نه‌بوويه‌ ل دويڤ بچن) وفه‌له‌ (دويكه‌فتییێن مه‌سيحى) هه‌چییێ ژ وان باوه‌رییه‌كا دورست ب خودێ بينت، وباوه‌رییا دورست ئه‌وه‌ باوه‌رییێ ب موحه‌ممه‌دى و ب وێ يا ئه‌و پێ هاتى بينن، وباوه‌رییێ ب ڕۆژا دويماهییێ بينت، وكاره‌كێ چاك بكه‌ت، چو ترسا ژ سه‌هما ڕۆژا قيامه‌تێ ل سه‌ر وان نينه‌، وئه‌و ل سه‌ر وى تشتێ د دنيايێ دا ل پشت خۆ هێلاى ب خه‌م ناكه‌ڤن.
ب ڕاستى مه‌ د ته‌وراتێ دا په‌يمانا موكم ب گوهدانێ ژ ئيسرائيلییان وه‌رگرتبوو، ومه‌ پێغه‌مبه‌رێن خۆ ب وێ چه‌ندێ بۆ وان هنارتبوون، به‌لێ وان ئه‌و په‌يمانا ژ وان هاتییه‌ ستاندن شكاند، ووان دويكه‌فتنا دلچونێن خۆ كر، وهه‌ر جاره‌كا پێغه‌مبه‌ره‌ك ژ وان پێغه‌مبه‌ران بۆ وان هاتبا ب وێ يا دلێ وان نه‌ دچوويێ ئه‌و دا دوژمناتییا وى كه‌ن: ڤێجا ئه‌و ده‌سته‌كه‌كێ ژ پێغه‌مبه‌ران دا دره‌وين ده‌رێخن، وده‌سته‌كه‌كا دى دا كوژن.
ووان هزركر كو خودێ وان ژ به‌ر نه‌گوهدارى وزێده‌ گاڤییا وان عه‌زاب ناده‌ت، ڤێجا وان به‌رده‌وامى د دويكه‌فتنا دلچونێن خۆ دا كر، و ژ هيدايه‌تێ كۆره‌ بوون ئێدى وان ئه‌و نه‌ديت، و ژ گوهدانا حه‌قییێ كه‌ڕ بوون له‌و مفا بۆ خۆ ژێ نه‌ديت، ئينا خودێ عه‌زابا خۆ داڕێته‌ سه‌ر وان، ڤێجا وان تۆبه‌كر وخودێ تۆبا وان قه‌بويل كر، پاشى پشتى حه‌قى بۆ وان ئاشكه‌را بووى، گه‌له‌ك ژ وان كۆره‌ بوون، وكه‌ڕ بوون، وخودێ ب كارێ وان يێ باش ويێ خراب بينه‌ر بوويه‌، وئه‌و سه‌را وى كارى دێ وان جزا ده‌ت.
خودايێ مه‌زن سويندێ دخۆت كو هندى ئه‌ون يێن گۆتين: هه‌ما خودێ مه‌سيحێ كوڕێ مه‌ريه‌مێ ب خۆيه‌، ئه‌و ب ڤێ گۆتنا خۆ دكافرن، وخودايێ مه‌زن گۆت كو مه‌سيحى گۆتبوو ئسرائيلییان: عه‌بدينییا خودێ ب تنێ بكه‌ن وچو شريكان بۆ وى نه‌بينن، وئه‌ز وهوين د عه‌بدينیێ دا وه‌كى يه‌كين. وهه‌چییێ هه‌ڤپشكه‌كى د گه‌ل خودێ د عه‌بدينیێ دا بدانت ئه‌و خودێ به‌حه‌شت ل سه‌ر وى حه‌رامكرییه‌ وجهێ وى كرییه‌ ئاگر، وچو پشته‌ڤانه‌ك وى نابت وى ژێ ڕزگار بكه‌ت.
ب ڕاستى ئه‌و كافر بوون ئه‌وێن گۆتين: هندى خودێ‌یه‌ ژ سێ تشتان پێك دئێت: بابێ، وكوڕى، وڕووحولقودسى. ئه‌رێ ما وان نه‌زانییه‌ كو ژ خودايه‌كێ ب تنێ پێڤه‌تر چو خودا بۆ مرۆڤان نينن ئه‌و په‌رستنا وى بكه‌ن، وئه‌گه‌ر خودانێن ڤێ گۆتنێ دره‌و وبێ به‌ختییا خۆ به‌س نه‌كه‌ن، ژ به‌ر كوفرا وان ب خودێ عه‌زابه‌كا ب ئێش ب سه‌ر وان دا دێ ئێت.
ئه‌رێ ما ئه‌و ل خودێ نازڤڕن، و ژ گۆتنا خۆ لێڤه‌ نابن، وداخوازا لێبۆرينێ ژ وى ناكه‌ن؟ وخودێ باش گونه‌هـ ژێبرێ گونه‌هكارێن تۆبه‌كه‌ره‌، و ب وان يێ دلۆڤانكاره‌.
مه‌سيحێ كوڕێ مه‌ريه‌مێ چو تشته‌ك نه‌بوو ژبلى كو پێغه‌مبه‌ره‌ك بوو وه‌كى وان پێغه‌مبه‌رێن به‌رى وى هاتين، ودايكا وى يا ڕاستگۆيه‌ ب دورستى باوه‌رى ئينا بوو، ووان ژى وه‌كى مرۆڤێن دى پێتڤى ب خوارنێ هه‌يه‌، وئه‌وێ پێتڤى ب خوارنێ هه‌بت دا بژيت خودا نابت. ڤێجا تو به‌رێ خۆ بده‌ حالێ ڤان كافران. مه‌ ئايه‌تێن كو ببنه‌ نيشان ل سه‌ر ته‌وحيدا خۆ بۆ وان ئاشكه‌را كرن، ومه‌ ئه‌و گۆتنێن ئه‌و د ده‌رحه‌قا پێغه‌مبه‌رێن خودێ دا دبێژن پويچ كرن. د گه‌ل هندێ ژى ئه‌و به‌رێ خۆ ژ وێ حه‌قییا ئه‌م نيشا دده‌ين وه‌ردگێڕن، پاشى تو به‌رێ خۆ بدێ چاوا ئه‌و پشتى ڤێ ئاشكه‌راكرنێ به‌رێ خۆ ژ حه‌قییێ وه‌ردگێڕن.
تو بێژه‌ وان: چاوا هوين د گه‌ل خودێ وى تشتى دپه‌رێسن يێ نه‌شێت نه‌زيانێ ونه‌چو مفاى بگه‌هينته‌ هه‌وه‌؟ وخودێ‌یه‌ گوهدێرێ گۆتنێن به‌نییێن خۆ، يێ پڕزانا ب حالێ وان.
تو بێژه‌ فه‌لان: هوين د باوه‌رى ئينانا خۆ دا پێ ل توخويبێن حه‌قییێ نه‌دانن، ودويكه‌فتنا دلچوونێن خۆ نه‌كه‌ن، وه‌كى جوهییان د مه‌سه‌لا دينى دا دويكه‌فتنا دلچوونێن خۆ كرى، ڤێجا كه‌فتينه‌ د به‌رزه‌بوونێ دا، وبه‌رێ گه‌له‌ك مرۆڤان دايه‌ كوفرا ب خودێ، و ژ ڕێكا ڕاست ده‌ركه‌فتنه‌ ڕێكا سه‌رداچوون وبه‌رزه‌بوونێ.
خودايێ مه‌زن ئاشكه‌را دكه‌ت كو د وێ كيتابێ دا يا بۆ داوودى -سلاڤ لێ بن- هاتى كو زه‌بووره‌، و د وێ كيتابێ دا يا بۆ عيساى -سلاڤ لێ بن- هاتى كو ئنجيله‌، وى له‌عنه‌ت ل كافرێن ئسرائيلییان كرییه‌؛ ژ به‌ر نه‌گوهدارى وته‌عداكرنا وان ل سه‌ر توخويبێن خودێ.
ئه‌وان جوهییان گونه‌هـ ب ئاشكه‌رايى دكرن وپێ دڕازى بوون، وهنده‌ك ژ وان هنده‌ك ژ خرابییان پاشڤه‌ لێ نه‌ددان يێن وان دكرن، وئه‌ڤه‌ ژ كارێن وان يێن خراب بوو، و ب وى ئه‌و هێژاى هندێ بوون كو خودێ وان ژ ڕه‌حـما خۆ بكه‌ته‌ ده‌ر.
تو -ئه‌ى موحه‌ممه‌د- گه‌له‌ك ژ ڤان جوهییان دێ بينى بوتپه‌رێسان بۆ خۆ دكه‌نه‌ دۆست وسه‌ركار، چ پيسه‌ كاره‌ وان كرى كو بوويه‌ ئه‌گه‌را هندێ خودێ ل وان ب غه‌زه‌ب بێت، ووان ل ڕۆژا قيامه‌تێ د عه‌زابێ دا هه‌ر وهه‌ر بهێلت.
وڤان جوهییێن پشته‌ڤانییا بوتپه‌رێسان دكه‌ن ئه‌گه‌ر باوه‌رى ب خودێ و موحه‌ممه‌د پێغه‌مبه‌رى -سلاڤ لێ بن- ئينابا، وباوه‌رى ب وێ ئينابا يا بۆ وى هاتییه‌ خوارێ -كو قورئانه‌- وان ئه‌و كافر بۆ خۆ نه‌دكرنه‌ دۆست وپشته‌ڤان، به‌لێ گه‌له‌ك ژ وان ژ گوهدارییا خودێ وپێغه‌مبه‌رێ وى دده‌ركه‌فتينه‌.
تو -ئه‌ى موحه‌ممه‌د- دێ بينى دژوارترين مرۆڤ د نه‌ياره‌تییا وان دا يێن باوه‌رى ب ته‌ ئيناى ودويكه‌فتنا ته‌ كرى، جوهينه‌؛ ژ به‌ر سه‌رڕه‌قى وكافرى ونه‌ياره‌تییا وان بۆ حه‌قییێ، وئه‌وێن پوتپه‌رێس، وتو دێ بينى نێزيكترينێ وان د ڤيانێ دا بۆ موسلمانان ئه‌ون يێن گۆتين: ئه‌م فه‌له‌ينه‌؛ ژ به‌ر كو زانا وقه‌شه‌ وعيباده‌تكه‌ر د ناڤ وان دا هه‌نه‌، وئه‌و خۆ د سه‌ر حه‌قییێ ڕا مه‌زن ناكه‌ن، وئه‌ڤه‌ ئه‌ون يێن په‌ياما موحه‌ممه‌دى -سلاڤ لێ بن- قه‌بويل كرى، وباوه‌رى پێ ئيناى.
و ژ تشتێ هندێ دگه‌هينت كو ڤيانا موسلمانان د دلێن وان دا هه‌يه‌: ئه‌گه‌ر ده‌سته‌كه‌كێ ژ وان (كو شاندا حه‌به‌شییان بوو) گوهدارییا قورئانێ كر چاڤێن وان دێ ژ رۆندكان تژى بن وئه‌و دێ زانن كو ئه‌ڤه‌ حه‌قییه‌ ژ نك خودێ هاتییه‌ خوارێ، وئه‌و دێ دوعايێ ژ خودىَكه‌ن كو شه‌ڕه‌فا شاهده‌دانا ل سه‌ر ئوممه‌تان د گه‌ل ئوممه‌تا موحه‌ممه‌دى بده‌ته‌ وان.
ووان گۆت: ما چ لۆمه‌ ل سه‌ر مه‌ هه‌يه‌ كو مه‌ باوه‌رى ب خودێ و ب وێ حه‌قییا موحه‌ممه‌د بۆ مه‌ پێ هاتى ئيناى، وئه‌م ب هيڤى بين كو خودايێ مه‌ د گه‌ل عيباده‌تكه‌رێن خۆ ل ڕۆژا قيامه‌تێ مه‌ بكه‌ته‌ د به‌حه‌شتا خۆ دا؟
ئينا ژ به‌ر گۆتنا وان خودێ جزايێ وان كره‌ ئه‌و به‌حه‌شتێن ڕويبار د بن دار وبارێن وان دا دچن، ئه‌و هه‌روهه‌ر دێ تێدا بن وژێ ده‌رناكه‌ڤن، وژێ نائێنه‌ ڤه‌گوهاستن، وئه‌و جزايێ قه‌نجيكرنا وانه‌ د گۆتن وكرياران دا.
وئه‌وێن كافرى كرى، ودره‌و ب وان ئايه‌تان كرى يێن وى بۆ پێغه‌مبه‌رێن خۆ هنارتين، ئه‌و خودانێن ئاگرينه‌ يێن كو دێ هه‌ر تێدا بن.
گه‌لى ئه‌وێن باوه‌رى ئيناى ئه‌و پاقژییێن خودێ حه‌لالكرين ژ خوارن وڤه‌خوارن وماره‌كرنا ژنان هوين حه‌رام نه‌كه‌ن، تشتێ خودێ ل سه‌ر هه‌وه‌ فره‌هكرى هوين ل سه‌ر خۆ ته‌نگ نه‌كه‌ن، وهوين زێده‌گاڤییێ ل سه‌ر وى تشتى نه‌كه‌ن يێ خودێ حه‌رامكرى، هندى خودێ‌یه‌ حه‌ز ژ زێده‌گاڤان ناكه‌ت.
وهوين خۆشییێ ب وى حه‌لالێ پاقژ ببه‌ن يێ خودێ دايه‌ هه‌وه‌، وهوين ب گوهدارییا فه‌رمانێن خودێ ته‌قوا وى بكه‌ن؛ چونكى بـاوه‌رى ئينانا هه‌وه‌ ب خودێ ل سه‌ر هه‌وه‌ فه‌ر دكه‌ت كو هوين ته‌قوا وى بكه‌ن.
گه‌لى موسلمانان خودێ هه‌وه‌ سه‌را وى تشتى جزا ناده‌ت يێ هوين بێ ده‌ستى سويندێ ل سه‌ر دخۆن، وه‌كى هنده‌ك دبێژن: به‌لێ ب خودێ، نه‌ ب خودێ، به‌لێ ئه‌و سه‌را وان سويندان دێ هه‌وه‌ جزا ده‌ت يێن ژ دل بن، ڤێجا ئه‌گه‌ر هه‌وه‌ سويندا خۆ ب جهـ نه‌ئينا گونه‌ها وێ ب هندێ ژێ دچت كو هوين وێ كفاره‌تا شريعه‌ت پێ هاتى بده‌ن، كو دانا خوارنێ‌یه‌ بۆ ده‌هـ هه‌ژاران، بۆ هه‌ر هه‌ژاره‌كى نيڤ كولما وێ خوارنا ناڤنجى يا خه‌لكێ باژێرى ژێ دخۆن، يان دانا جلكى بۆ وان، بۆ هه‌ر هه‌ژاره‌كى كراسه‌كێ تێرا بكه‌ت، يان  ئازادكرنا به‌نییه‌كى، وئه‌وێ سويندا خۆ شكاندى يێ ب كه‌يفا خۆيه‌ هه‌چییا ژ ڤان هه‌ر سییان بڤێت بلا بكه‌ت، وهه‌چییێ ئه‌ڤ تشته‌ ب ده‌ست نه‌كه‌ڤن بلا سێ ڕۆژان يێ ب ڕۆژى بت. ئه‌ڤه‌يه‌ يا گونه‌ها سويند شكاندنێ ڕادكه‌ت، وهوين سويندێن خۆ بپارێزن: ب خۆدويركرنا ژ سويندخوارنێ، يان ب جهئينانا سويندێ، يـان ب دانا كفاره‌تێ ئه‌گه‌ر هه‌وه‌ سويند شكاند. وكانێ چاوا خودێ حوكمێ سويندێ وكفاره‌تێ بۆ هه‌وه‌ ئاشكه‌را دكه‌ت وه‌سا ئه‌حكامێن دينێ خۆ ژى بۆ هه‌وه‌ ئاشكه‌را دكه‌ت؛ دا هوين سوپاسییا وى بكه‌ن كو وى هيدايه‌ت ب ڕزقێ هه‌وه‌ كرى وبه‌رێ هه‌وه‌ دايه‌ ڕێكا ڕاست.
گه‌لى ئه‌وێن باوه‌رى ئيناى هه‌ما هندى مه‌یه‌: وئه‌و هه‌ر تشته‌كه‌ يێ عه‌قلى ببه‌ت، وقوماره‌: وئه‌ڤێ تالع ونه‌صيب ژى دكه‌فته‌ د بن دا، وهه‌ر تشته‌كێ يه‌ك ژ يه‌كى ببه‌ت، وپێڤه‌ موژيل ببن وخودێ ژ بير بكه‌ن، وصه‌نه‌مێن چكلاندينه‌: وئه‌ڤه‌ ئه‌و به‌ر بوون يێن بوتپه‌رێسان ددانان وقوربان ل نك ڤه‌دكوشتن وه‌ك مه‌زنكرن بۆ وان، وهه‌ر تشته‌كێ بۆ په‌رستنێ بێته‌دانان، وتالع زانينا ب ڕێكا تيركێشانێ‌يه‌، ئه‌ڤه‌ هه‌مى گونه‌هه‌ شه‌يتان ل به‌ر مرۆڤان شرين دكه‌ت، ڤێجا هوين خۆ ژ ڤان گونه‌هان بده‌نه‌ پاش؛ دا به‌لكى هوين ب چوونا به‌حه‌شتێ سه‌ركه‌ڤن.
هه‌ما شه‌يتانى ب شرينكرنا گونه‌هان ل به‌ر هه‌وه‌ دڤێت نه‌ياره‌تییێ وكه‌ربێ بێخيته‌ ناڤبه‌را هه‌وه‌، ب ڕێكا مه‌ییێ وقومارێ، وبه‌رێ هه‌وه‌ ژ بيرئينانا خودێ ونڤێژێ بده‌ته‌ پاش ژ به‌ر بێ هۆشییا د ڤه‌خوارنا مه‌ییێ دا هه‌ى، ومژويلاهییا د كرنا قومارێ دا هه‌ى، ڤێجا هوين وێ چه‌ندێ به‌س كه‌ن.
وهوين پێگيرییێ ب گوهدارییا خودێ وگوهدارییا پێغه‌مبه‌رێ وى موحه‌ممه‌دى بكه‌ن د هه‌ر تشته‌كى دا يێ هوين دكه‌ن يان دهێلن، وته‌قوا خودێ د ڤێ چه‌ندێ دا بكه‌ن، وئه‌گه‌ر هه‌وه‌ پشت دا پێگيرییا ب ڤێ چه‌ندێ، هوين بزانن هه‌ما گه‌هاندنا ئاشكه‌را ل سه‌ر پێغه‌مبه‌رێ مه‌‌يه‌.
چو گونه‌هـ ل سه‌ر وان خودان باوه‌ران نينه‌ ئه‌وێن مه‌ى ڤه‌خوارى به‌رى ئه‌و بێته‌ حه‌رامكرن، ئه‌گه‌ر وان ئه‌و هێلا وباوه‌رى ب خودێ ئينا وته‌قوا وى كر، وكارێن چاك  كرن، پاشى ب وێ چه‌ندێ باوه‌رى وته‌قوا وان زێده‌ بوو، حه‌تا ژ زێده‌ باوه‌رییا وان ئه‌و وه‌سا لێ هاتن ده‌مێ وان عيباده‌تێ خودێ دكر هه‌ر وه‌كى وان ئه‌و دديت. هندى خودێ‌یه ‌حه‌ز ژ وان دكه‌ت ئه‌وێن د باوه‌رییا خۆ دا گه‌هشتينه‌ ده‌ره‌جا ئحسانێ.
گه‌لـى ئه‌وێن باوه‌رى ئيناى، خودێ ب تشته‌كى ژ وێ نێچيرا نێزيكى هه‌وه‌ ببت كو هوين بشێن يا بچويك ب ده‌ستى بگرن ويا مه‌زن ب چه‌كى دێ هه‌وه‌ جه‌ڕبينت؛ دا خودێ ب زانينه‌كا بۆ خه‌لكى ئاشكه‌را بزانت كانێ ئه‌و كينه‌ يێن نه‌ ل به‌رچاڤ ژ خودايێ خۆ دترسن، ژ به‌ر باوه‌رییا وان يا موكم كو ئه‌و وان دبينت، ڤێجا ل ده‌مێ ئيحرامان خۆ ژ نێچيرێ بده‌نه‌ پاش. وپشتى ڤێ ئاشكه‌راكرنێ هه‌چییێ ل ده‌مێ ئيحرامان نێچيرێ بكه‌ت ئه‌و يێ هێژاى عه‌زابدانه‌كا دژواره‌.
گه‌لى ئه‌وێن باوه‌رى ئيناى، ده‌مێ هوين د ئيحرامان دا هوين نێچيرا عه‌ردى نه‌كه‌ن، وهه‌چییێ ژ قه‌ستا چ ڕه‌نگه‌كێ نێچيرا عه‌ردى بكه‌ت جزايێ وى ئه‌وه‌ ئه‌و حه‌يوانه‌كێ وه‌كى وى ڤه‌كوژت ژ: حێشتران يان چێلان يان په‌زى، پشتى دو كه‌سێن دادكه‌ر حوكمى پێ دده‌ن، وكو ئه‌و وى قوربانى بده‌ته‌ هه‌ژارێن حه‌ره‌مێ، وئه‌گه‌ر چو ژ ڤان حه‌يوانان ب ده‌ست نه‌كه‌ت بلا ئه‌و ب بهايێ حه‌يوانه‌كێ وه‌كى وى خوارنێ بكڕت وبده‌ته‌ هه‌ژارێن حه‌ره‌مێ، يان به‌رانبه‌ر هه‌ر نيڤ كولمه‌كێ ژ وێ خــوارنـێ بــلا ئـه‌و ڕۆژییه‌كێ بگرت، خودێ ئه‌ڤ جزايه‌ دانا سه‌ر وى؛ دا ئه‌و ب ڤى جزاى تام بكه‌ته‌ ئه‌نجامێ كارێ خۆ يێ خراب. وئه‌وێن كه‌فتينه‌ د هنده‌ك ژ ڤێ چه‌ندێ دا به‌رى ئه‌و بێته‌ حه‌رامكرن خودێ يێ ل وان بۆرى، وهه‌چییێ پشتى حه‌رامبوونێ ژ قه‌ستا لێ بزڤڕيت، ئـــه‌و يێ به‌رگومانه‌ كو خودێ تۆلێ لێ ڤه‌كه‌ت، وهندى خودێ‌یه ‌زالێ خودان هێزه‌ تۆلێ ژ وى ستينت يێ گوهدارییا وى نه‌كه‌ت.
خودێ نێچيرا ده‌ريايێ ل ده‌مێ هوين د ئيحرامان دا بۆ هه‌وه‌ حه‌لالكرییه‌، وئه‌ڤه‌ ئه‌وه‌ يێ ب ساخى بێته‌ گرتن، وخوارنا وێ ژى: وئه‌ڤه‌ ئه‌وه‌ يێ ب مرارى بێته‌ گرتن؛ دا هوين ل ده‌مێ ئاكنجيبوونێ وڕێڤنگییێ مفاى بۆ خۆ ژێ ببينن، ووى نێچيرا عه‌ردى ل ده‌مێ هوين د ئيحرامان دا بۆ حه‌جێ يان عومرێ ل سه‌ر هه‌وه‌ حه‌رامكر. وهوين ژ خودێ بترسن، وپێگيرییێ ب فه‌رمانێن وى بكه‌ن، وخۆ ژ هه‌مى بێ ئه‌مرییێن وى بده‌نه‌ پاش؛ دا هوين قه‌نجییا وى يا مه‌زن ب ده‌ست خۆ ڤه‌ بينن، ودا هوين ب سلامه‌ت بن ژ عه‌زابا وى ده‌مێ هوين بۆ حسێب وجزادانێ بۆ نك وى دئێنه‌ كۆمكرن.
خودێ منه‌ت ل به‌نییێن خۆ كر كو كه‌عبه‌ به‌يتا حه‌رام بۆ وان كره‌ چاككرن بۆ دينێ وان، وته‌ناهى بۆ ژينا وان، ئه‌ڤه‌ چى گاڤا وان باوه‌رى ب خودێ وپێغه‌مبه‌رێ وى ئينا وكار ب فه‌رمانێن وى كر، ووى شه‌ڕ وته‌عدايى د هه‌يڤێن حه‌رام دا، ڤێجا كه‌س تێدا ته‌عدايییێ ل كه‌سێ نه‌كه‌ت، وخودێ حه‌رامكر ته‌عدايى ل وان قوربانان بێته‌ كرن يێن بۆ حه‌ره‌مێ ب ديارى دئێته‌ پێشكێشكرن، هه‌ر وه‌سا وى حه‌رامكر ته‌عدايى ل وان بێته‌ كرن يێن بۆ نيشان ڕستك د ستوى دا؛ دا بێته‌ زانين كو ئه‌ڤه‌ بۆ قوربانانه‌؛ ئه‌ڤه‌ دا هوين بزانن هندى خودێ‌یه‌ هه‌ر تشته‌كێ ل عه‌سمانان وهه‌ر تشته‌كێ ل عه‌ردى دزانت، ووێ دزانت يا وى بۆ به‌نییێن خۆ كرییه‌ شريعه‌ت دا هنده‌ك پێ ژ هنده‌كان بێنه‌ پاراستن، وهندى خودێ‌یه ‌ب هه‌ر تشته‌كێ هه‌ى يێ پڕزانايه‌، ڤێجا تشته‌ك ل به‌ر وى نائێته‌ ڤه‌شارتن.
گه‌لى مرۆڤان هوين بزانن هندى خودێ‌یه ‌يێ عه‌زاب دژواره‌ بۆ وى يێ گوهدارییا وى نه‌كه‌ت، وهندى خودێ‌یه ‌باش گونه‌هـ ژێبرێ دلۆڤانكاره‌ بۆ وى يێ تۆبه‌ بكه‌ت.
كارێ پێغه‌مبه‌رى گه‌هاندن وڕێنيشادانه‌، وهيدايه‌ت د ده‌ستێ خودێ ب تنێ دا يه‌، وخودێ وێ دزانت يا خه‌لك د دلێ خۆ دا ڤه‌دشێرن يان ئاشكه‌را دكه‌ن.
تو بێژه‌: تشتێ پيس ويێ پاقژ وه‌كى يه‌ك نابن، ئه‌گه‌ر خۆ تو ژ گه‌له‌كییا تشتێ پيس وخودانێن وى عه‌جێبگرتى ژى بمينى. ڤێجا هوين ته‌قوا خودێ بكه‌ن، خۆ ژ تشتێ پيس بده‌نه‌ پاش، وكارێ پاقژ بكه‌ن؛ دا بگه‌هنه‌ مرادێ‌.
گه‌لى ئه‌وێن باوه‌رى ئيناى، هوين د مه‌سه‌لێن دينى دا پسيارا وان تشتان نه‌كه‌ن يێن كو فه‌رمان ب تشته‌كى پێ ل هه‌وه‌ نه‌هاتییه‌كرن، وئه‌گه‌ر ئه‌و ژ هه‌وه‌ بێته‌ داخوازكرن هوين دێ زه‌حمه‌تێ بينن، وئه‌گه‌ر ده‌مێ قورئان دئێته‌ خوارێ هوين پسيارێ ژ وى تشتى بكه‌ن ئــه‌و دێ بـــۆ هه‌وه‌ ئێته‌ ئاشكه‌راكرن، ودبت ئه‌گه‌ر ئه‌و ژ هه‌وه‌ بێته‌ خواستن هوين نه‌شێن بكه‌ن، تشتێ خودێ هێلاى وى سڤككرن بۆ به‌نییێن خۆ ئه‌و نه‌گۆتییه‌. وخودێ باش گونه‌هـ ژێبره‌ بۆ به‌نییێن، و د گه‌ل وان يێ ئارامه‌.
ب ڕاستى ملله‌ته‌كێ به‌رى هه‌وه‌ هنده‌ك پسيارێن وه‌كى ڤان ژ پێغه‌مبه‌رێن خۆ كربوون، ڤێجا ده‌مێ فه‌رمان پێ ل وان هاتییه‌ كرن، ئه‌و پێ كافربوون.
ئه‌و تشتێ بوتپه‌رێسان ژ نك خۆ ده‌رێخستى د مـــه‌ســـه‌لا حــه‌يــوانان دا خودێ بۆ وان نه‌كرییه‌ شه‌ريعه‌ت، وه‌كى ئه‌و هنده‌ك حه‌يوانان بۆ صه‌نه‌مان دهێلن ومفاى ژێ وه‌رناگرن، وه‌كى وێ يا چه‌ند تێشك ئيناين ڤێجا گوهێ وێ دبڕن، ويا هاتییه‌ ئازاكرن وبۆ صه‌نه‌مان هاتییه‌ هێلان، ويا تێشكێن مێ ل دويڤ يه‌ك دئينت، وحێشترێ نێر يێ گه‌له‌ك تێشك ژێ چێ بووين، وپترییا وان حه‌قییێ ژ نه‌حه‌قییێ ڤاڤێر ناكه‌ن.
وئه‌گه‌ر بۆ وان بێته‌ گۆتن: وه‌رنه‌ وێ يا خودێ ئينايه‌ خوارێ، وپێغه‌مبه‌رێ وى؛ دا ئه‌و حه‌لالى وحه‌رامى بۆ هه‌وه‌ ئاشكه‌را بكه‌ن، ئه‌و دێ بێژن: ئه‌و گۆتن وكريارا ژ بابێن مه‌ گه‌هشتییه‌ مه‌ تێرا مه‌ هه‌يه‌، ئه‌رێ ئه‌و ڤێ چه‌ندێ دبێژن ئه‌گه‌ر خۆ بابێن وان تشته‌كى نه‌زانن ژى، ئانه‌كۆ: ئه‌و د حه‌قییێ نه‌گه‌هن ونه‌ناسن وڤێ نه‌كه‌ڤن ژى؟ پا چاوا ئه‌و دێ دويكه‌فتنا وان كه‌ن، وحالێ وان ئه‌ڤه‌يه‌؟
گه‌لى ئه‌وێن باوه‌رى، پێگيرییێ ب فه‌رمانا خودێ بكه‌ن، وخۆ ژ بێ ئه‌مرییا وى بده‌نه‌ پاش، و ل سه‌ر وێ چه‌ندێ دبه‌رده‌وام بن ئه‌گه‌ر خۆ خه‌لك گوهدارییا هه‌وه‌ نه‌كه‌ن ژى، ڤێجا ئه‌گه‌ر هه‌وه‌ ئه‌و چه‌نده‌ كر سه‌رداچوونا ئه‌وێ دسه‌ردا دچت چو زيانێ ناگه‌هينته‌ هه‌وه‌، هندى هوين ل سه‌ر ڕێكا ڕاست بن، زڤڕينا هه‌وه‌ هه‌مییان ل ئاخره‌تێ بۆ نك خودێ‌یه‌، ڤێجا يا هه‌وه‌ دكر ئه‌و دێ بێژته‌ هه‌وه‌، ودێ هه‌وه‌ سه‌را جزا ده‌ت.
گه‌لى ئه‌وێن باوه‌رى ئيناى ئه‌گه‌ر مرن نێزيكى يه‌ك ژ هه‌وه‌ بوو، بلا ئه‌و دو كه‌سێن ئه‌مين ژ موسلمانان، يان دووان ژ نه‌ موسلمانان -ئه‌گه‌ر پێتڤى پێ هه‌بت وچو موسلمان نه‌بن- ل سه‌ر وه‌صيه‌تا خۆ بكه‌ته‌ شاهد، ئه‌گه‌ر هوين چوونه‌ وه‌غه‌ره‌كێ ومرن هات، وئه‌گه‌ر هوين د شاهده‌يیا وان دا كه‌فتنه‌ گومانێ هوين پشتى نڤێژێ -و ب تايبه‌تى پشتى نڤێژا ئێڤارى- وان هه‌ر دووان ڕاوه‌ستينن، دا ئه‌و ب خودێ سويند بخۆن سوينده‌كا موكم كو ئه‌و سويندا خۆ به‌رانبه‌ر تشته‌كى ژ په‌رتالێ دنيايێ ناده‌ن، وئه‌و مه‌يلدارییێ بۆ كه‌سێ ناكه‌ن ئه‌گه‌ر خۆ مرۆڤه‌كێ وان يێ نێزيك ژى بت، وئه‌و شاهده‌ییا خودێ ئه‌وا ل نك وان ناڤه‌شێرن، وكو ئه‌گه‌ر وان ئه‌ڤ چه‌نده‌ كر ئه‌و دێ ژ گونه‌هكاران بن.
ڤێجا ئه‌گه‌ر ميراتگرێن مرۆڤێ مرى ب سه‌رهلبوون كو وان هه‌ردو شاهدان گونه‌ها خيانه‌تێ د شاهده‌يیێ دا ب ده‌ست خۆ ڤه‌ ئينايه‌ ل شوينا وان بلا دو كه‌س ژ ميراتگرێن مرى ببنه‌ شاهد وسويند بخۆن ب خودێ كو: شاهده‌يیا مه‌ يا ڕاست ژ شاهده‌يیا وان يا دره‌و چێتره‌ بێته‌ قه‌بويلكرن، ومه‌ د شاهده‌يیا خــۆ دا زێــده‌گــاڤـى ل حه‌قیێ نه‌كرییه‌، وئه‌گه‌ر مه‌ ته‌عدايى كربت و ب نه‌حه‌قییێ شاهده‌يى دا بت ئه‌م ژ وان زۆرداراينه‌ يێن زێده‌گاڤى ل سه‌ر توخويبێن خودێ كرى.
ئه‌ڤا هه‌ نێزيكتره‌ كو ئه‌و ژ ترسێن عه‌زابا ئاخره‌تێ دا شاهده‌يیێ ب ڕه‌نگێ وێ يێ دورست بده‌ن، يان ژ ترسێن هندێ دا كو سويندا وان ژ لايێ خودانێن حه‌قى ڤه‌ بێته‌ زڤڕاندن پشتى ئه‌و سويندێ دخۆن، ڤێجا شه‌رما وى يێ دره‌وين بچت پشتى سويندا وى دئێته‌ زڤڕاندن وخيانه‌تا وى ئاشكه‌را دبت. وهوين ژ خودێ بترسن وگوهدارییا وى تشتى بكه‌ن يێ شيره‌ت پێ ل هه‌وه‌ دئێته‌ كرن، وخودێ وى ملله‌تێ سه‌رداچووى ب هيدايه‌ت نائينت.
وهوين ڕۆژا قيامه‌تێ ل بيرا خۆ بينن ڕۆژا خودێ پێغه‌مبه‌ران كۆم دكه‌ت، وپسيارا وێ به‌رسڤێ ژ وان دكه‌ت يا ملله‌تێن وان دايه‌ وان، ڤێجا ئه‌و دێ به‌رسڤێ ده‌ن: چو زانين مه‌ نينه‌، ويا دلێ خه‌لكى ئه‌م نزانين، ووێ يا وان پشتى مه‌ كرى ژى ئه‌م نزانين. هندى تويى تو پڕزانايى ب هه‌ر تشته‌كێ ئاشكه‌را وڤه‌شارتى.
ده‌مێ خودێ ل ڕۆژا قيامه‌تێ گۆتى: ئه‌ى عيسايێ كوڕێ مه‌ريه‌مێ قه‌نجییا من ل بيرا خۆ بينه‌ ده‌مێ من تو بێ باب ئافراندى، وقه‌نجییا من د گه‌ل دايكا ته‌ كرى ژى ل بيرا خۆ بينه‌ كو من د ناڤبه‌را هه‌مى ژنكێن عاله‌مێ دا ئه‌و هلبژارتى، وپاقژكرى ژ وێ بێ به‌ختییا ب دويڤ وێ ڤه‌ هاتییه‌ ڤه‌نان، و ژ ڤان قه‌نجییێن د گه‌ل عيساى هاتينه‌ كرن ئه‌و بوو خودێ ئه‌و ب هێزكربوو و ب جبريلى پشته‌ڤانییا وى كربوو، ئه‌و ل سه‌ر پێچكێ د گه‌ل خه‌لكى دئاخڤت، وده‌مێ ئه‌و مه‌زن بووى وى به‌رێ وان ددا خودێ ب وێ وه‌حییا خودێ بۆ وى هنارتى، و ئه‌و بێ فێركه‌ر فێرى خواندن ونڤيسينێ كربوو، وهێزا تێگه‌هشتن وزانينێ دابوويێ، وئه‌و فێرى وێ ته‌وراتێ كربوو يا وى بۆ مووساى هنارتى، ووێ ئنجيلا وى بۆ وى هنارتى هيدايه‌ت بۆ مرۆڤان، ووى ژ ته‌قنێ په‌يكه‌رێ ته‌يره‌كى چێ دكر وپف دكرێ، ڤێجا ب ئانه‌هییا خودێ ئه‌و په‌يكه‌ر دبوو ته‌يره‌كێ ژ ڕاستا، ووى كۆرێ زكماك چێ دكر، ومرۆڤێ گوڕى ساخ دكر و ب ئانه‌هییا خودێ چه‌رمێ وى دورست دكره‌ڤه‌، ووى دوعا ژ خودێ دكرن كو مرییان زێندى بكه‌ت ئينا ئه‌و ب ئانه‌هییا خودێ ژ گۆڕان ڕادبوون، پاشى خودێ بيرا وى ل وێ قه‌نجییێ دئينته‌ ڤه‌ ده‌مێ وى ئيسرائيلى ژێ داينه‌ پاش ده‌مێ وان دلێ خۆ برییه‌ كوشتنا وى، وئه‌و ب وان ئايه‌تێن ئاشكه‌را يێن دبنه‌ ده‌ليل ل سه‌ر پێغه‌مبه‌رينییا وى بۆ وان هات بوو، ڤێجا ئه‌وێن كافر بووين ژ وان گۆت: هندى ئه‌ڤ تشته‌نه‌ يێن عيسا پێ هاتى سێره‌به‌ندییه‌كا ئاشكه‌رانه‌.
وتو قه‌نجییا من ل بيرا خۆ بينه‌ ڤه‌ ده‌مێ من ئێخستییه‌ دلێ كۆمه‌كێ ژ هه‌ڤالێن ته‌ يێن خۆشتڤى كو باوه‌رییێ ب ته‌وحيدا خودێ وپێغه‌مبه‌رينییا ته‌ بينن، ئينا وان گۆت: خودايێ مه‌ مه‌ باوه‌رى ئينا، وتو شاهد به‌ كو مه‌ خۆ ب ده‌ست ئه‌مرێ ته‌ ڤه‌ به‌ردايه‌.
و ل بيرا خۆ بينه‌ ڤه‌ ده‌مێ حه‌وارییان گۆتى: ئه‌ى عيسايێ كوڕێ مه‌ريه‌مێ ئه‌رێ ئه‌گـه‌ر تــو دوعا ژ خودايێ خۆ بكه‌ى ئه‌و دێ شێت سفره‌كا خوارنێ ژ عه‌سمانى بۆ مه‌ ئينته‌ خوارێ؟ ئينا به‌رسڤا وى ئه‌و بوو كو ئه‌و خۆ ژ عه‌زابا خودێ بپارێزن ئه‌گه‌ر ڕاسته‌ ئه‌و ب دورستى دخودان باوه‌رن.
حه‌وارییان گۆت: مه‌ دڤێت ئه‌م ژ سفرێ بخۆين ودلێن مه‌ ب هاتنا وێ ڕحه‌ت ببن، وئه‌م ب دورستى ڕاستگۆيییا ته‌ بزانين، ودا ئه‌م ل سه‌ر ڤێ ئايه‌تێ ببينه‌ ژ شاهدان كو خودێ ئه‌و بۆ مه‌ ئينا خوارێ.
عيسايێ كوڕێ مه‌ريه‌مێ به‌رسڤا وان دا ودوعا ژ خودايێ خۆ كر وگۆت: ئه‌ى خودايێ مه‌ تو سفره‌كا خوارنێ ژ عه‌سمانى بۆ مه‌ بينه‌ خوارێ؛ دا ئه‌م ڕۆژا هاتنه‌ خوارا وێ بۆ خۆ بكه‌ينه‌ جه‌ژن، وئه‌م ويێن پشتى مه‌ ب چاڤه‌كێ بلند به‌رێ خۆ بده‌ينێ، ودا ئه‌و ببته‌ نيشانه‌ك ژ ته‌، وتو ژ ڕزقێ خۆ يێ به‌رفره‌هـ بده‌ مه‌، وتو چێترينێ ڕزقده‌هانى.
خودێ گۆت: ئه‌ز سفرا خوارنێ دێ بۆ هه‌وه‌ ئينمه‌ خوارێ، وهه‌چییێ ژ هه‌وه‌ پشتى هاتنه‌ خوارا وێ كوفرێ ب بكه‌ت ئه‌ز ب عه‌زابه‌كا دژوار يا كو چو چێكرییان ئه‌ز پێ عه‌زاب نه‌ده‌م دێ وى عه‌زاب ده‌م.
و ل بيرا خۆ بينه‌ڤه‌ ده‌مێ خودێ ل ڕۆژا قيامه‌تێ گۆتى: ئه‌ى عيسايێ كورێ مه‌ريه‌مێ ئه‌رێ ته‌ گۆتبوو مرۆڤان: من ودايكا من بۆ خۆ بكه‌نه‌ خوداوه‌ند ژبلى خودێ؟ وى خودايێ خۆ پاككر وبه‌رسڤ دا: بۆ من نابت ئه‌ز وێ بێژمه‌ مرۆڤان يا حه‌ق نه‌بت، ئه‌گه‌ر من ئه‌و گۆت بت ته‌ يا زانى؛ چونكى چو تشت ل به‌ر ته‌ به‌رزه‌ نابت، تو وى تشتێ د نه‌فسا من دا ڤه‌شارتى دزانى، وئه‌ز وێ يا د نه‌فسا ته‌ دا نزانم. هندى تويى تو ب هه‌ر تشته‌كێ ئاشكه‌را وڤه‌شارتى يێ پڕزانايى.
من تشته‌ك نه‌گۆتییه‌ وان ئه‌و تێ نه‌بت يێ ته‌ فه‌رمان پێ ل من كرى كو ئه‌ز بێژمه‌ وان ته‌وحيد وعيباده‌تێ ته‌ بكه‌ن، وهندى ئه‌ز د ناڤ وان دا ئه‌ز ل سه‌ر وى كارێ وان دكر ودگۆت شاهد بووم، وده‌مێ ته‌ مانا من ل سه‌ر عه‌ردى ب دويماهى ئيناى وته‌ ب ساخى ئه‌ز بلندكريمه‌ عه‌سمانى، تو بووى يێ ب حالێ وان ئاگه‌هدار، وتو ل سه‌ر هه‌مى تشتان شاهدى.
ئه‌ى خودا ئه‌گه‌ر تو وان عه‌زاب بده‌ى ئه‌و به‌نییێن ته‌نه‌، وئه‌گه‌ر تو ب ڕه‌حما خۆ گونه‌هێ بۆ وى ژێ ببه‌ى يێ خۆ هێژاى گونه‌هـ ژێبرنێ كرى، هندى تويى تويى زالێ كاربنه‌جهـ.
خودايێ مه‌زن ل ڕۆژا قيامه‌تێ گـۆته‌ عيساى -سلاڤ لێ بن-: ئه‌ڤه‌ ڕۆژا جزادانێ‌يه‌ يا كو ته‌وحيد تێدا مفاى دگه‌هينته‌ خودانى، ئه‌وێ كار ب شريعه‌تێ خودايێ خۆ كرى، وڕاستگۆيى د ئنيه‌ت وگۆتن وكريارێن خۆ دا كرى، به‌حه‌شتێن ڕويبار د بن قه‌سرێن وان دا دچن بۆ وان هه‌نه‌، هه‌روهه‌ر دێ تێدا مينن، خودێ ژ وان ڕازى بوو كو باشییێن وان قه‌بويل كرين، وئه‌و ژ وى ڕازى بوون ژ به‌ر وێ خێرا وى دايه‌ وان. ئه‌و جزا وڕازيبوون ژ وى بۆ وان ئه‌وه‌ سه‌ركه‌فتنا مه‌زن.
ملكێ عه‌سمانان وعه‌ردى وهه‌ر تشته‌كێ د ناڤ دا بۆ خودێ ب تنێ‌یه‌، وئه‌و ل سه‌ر هه‌مى تشتان يێ خودان شيانه‌، چو تشت وى بێزار ناكه‌ن.
مه‌دح وسوپاسى هه‌مى بۆ وى خودايى بن يێ عه‌سمان وعه‌رد وهه‌ر تشته‌كێ د ناڤ دا ئافراندى، وتارى وڕۆناهى چێ كرين، كو شه‌ڤ وڕۆژ پێ ل دويڤ يه‌ك داين، ونيشانا مه‌زنییا خودێ د ڤێ چه‌ندێ دا هه‌يه‌. و د گه‌ل ڤێ چه‌ندێ ژى هێشتا كافر هنده‌كێن دى دئيننه‌ ڕێزا خودێ، ووان بۆ وى دكه‌نه‌ هه‌ڤپشك.
ئه‌وه‌ يێ بابێ هه‌وه‌ ئاده‌م ژ ته‌قنێ ئافراندى، پاشى وى ده‌مێ مانا هه‌وه‌ ل ڤێ دنيايێ نڤيسى، ووى ده‌مه‌كێ دى يێ ده‌سنيشانكرى يێ كو ژ وى پێڤه‌تر كه‌س پێ نه‌زانت نڤيسى، پاشى هوين پشتى ڤێ چه‌ندێ د شيانا خودێ دا ل سه‌ر ساخكرنا پشتى مرنێ دكه‌ڤنه‌ گومانێ.
وخودێ‌یه‌ ئه‌و خودا يێ كو ل عه‌سمانان و ل عه‌ردى په‌رستنا وى دئێته‌ كرن. و ژ نيشانێن خوداينییا وییه‌ هه‌ر تشته‌كێ هوين ڤه‌دشێرن يان ئاشكه‌را دكه‌ن ئه‌و پێ دزانت، وئه‌و هه‌مى كريارێن هه‌وه‌ دزانت چ دباش بن چ دخراب.
ئه‌و كافرێن هه‌ ئه‌وێن هه‌ڤپشكان بۆ خودێ ددانن هێجه‌تێن ڕوهن وده‌ليلێن ئاشكه‌را ل سه‌ر ته‌وحيدا خودێ وڕاستگۆيییا موحه‌ممه‌دى د پێغه‌مبه‌رينییا وى دا بۆ وان هاتينه‌، به‌لێ چاوا ئه‌و بۆ وان هاتن وان پشت دايێ وباوه‌رى پێ نه‌ئينا.
ب ڕاستى وان كافران دره‌و ب وێ ڕاستییێ كر يا موحه‌ممه‌د بۆ وان پێ هاتى، ڤێجا پاشى ئه‌و دێ بينن كو يا وان يارى پێ دكر ئه‌وه‌ حه‌قى وڕاستى، وخودێ دره‌وا وان دره‌وكه‌ران بۆ وان دێ ئاشكه‌را كه‌ت، وئه‌و دێ وان سه‌را جزا ده‌ت.
ئه‌رێ ما ئه‌وێن هه‌ يێن كوفرێ ب ته‌وحيدا خودێ دكه‌ن وباوه‌رییێ نائينن كو ئه‌و ب تنێ هێژاى په‌رستنێ‌یه‌، ودره‌وێ ب پێغه‌مبه‌رێ وى موحه‌ممه‌دى -سلاڤ لێ بن- دكه‌ن، ئه‌رێ ما ئه‌و نابينن كانێ چ هيلاك ب سه‌رێ وان ملله‌تێن به‌رى وان يێن كو دره‌و ب حه‌قییێ كرى هاتییه‌، مه‌ ئه‌و تشت د عه‌ردى دا كر بوو د ده‌ستێن وان دا يێ مه‌ نه‌كرییه‌ د ده‌ستێن هه‌وه‌ دا -گه‌لى كافران-، ومه‌ ب باراندنا بارانێ وچوونا ڕويباران د بن خانییێن وان ڕا قه‌نجى د گه‌ل وان كر، ئينا وان باوه‌رى پێ نه‌ئينا وپێغه‌مبه‌ر دره‌وين ده‌رێخستن، ڤێجا ژ به‌ر گونه‌هێن وان مه‌ ئه‌و تێ برن، ومه‌ هنده‌ك ملله‌تێن دى پشتى وان دانانه‌ عه‌ردى؛ دا ئاڤاكه‌ن.
وئه‌گه‌ر مه‌ كيتابه‌كا نڤيسى د ده‌فته‌ره‌كێ دا بۆ ته‌ -ئه‌ى موحه‌ممه‌د- ژ عه‌سمانى ئينابا خوارێ وڤان كافران ئه‌و ب ده‌ستێن خۆ گرتبا دا بێژن: ئه‌ڤا تو پێ هاتى -ئه‌ى موحه‌ممه‌د- سێره‌به‌ندییه‌كا ئاشكه‌رايه‌.
وڤان بوتپه‌رێسان گۆت: بلا خودێ فريشته‌يه‌ك ژ عه‌سمانى بۆ موحه‌ممه‌دى ئينابا خوارێ؛ دا پێغه‌مبه‌رينییا وى ڕاست ده‌رێخستبا، وئه‌گه‌ر مه‌ فريشته‌يه‌ك ژ عه‌سمانى ئينابا خوارێ وه‌كى ئه‌و داخواز دكه‌ن مه‌سه‌له‌ دا ب دويماهى ئێت وئه‌و دا تێچن، وده‌ليڤه‌ بۆ وان نه‌دهاته‌ دان؛ چونكى د زانينا خودێ دا هه‌يه‌ كو ئه‌و باوه‌رییێ نائينن.
وئه‌گه‌ر مه‌ ئه‌و پێغه‌مبه‌رێ بۆ وان دهات كربا فريشته‌ ژى، ئه‌م دا وى ل سه‌ر ڕه‌نگێ مرۆڤه‌كى چێكه‌ين؛ دا كو وان گوهـ ل ده‌نگێ وى ببت و د گه‌ل وى باخڤن؛ چونكى د شيانا وان دانينه‌ ئه‌و فريشته‌ى ل سه‌ر ڕه‌نگێ وى يێ دورست ببينن، وئه‌گه‌ر ئه‌و فريشته‌ ل سه‌ر ڕه‌نگێ زه‌لامه‌كى بۆ وان بێت مه‌سه‌له‌ ل به‌ر وان دێ ئالۆز بت.
وتڕانه‌كرنا ب پێغه‌مبه‌ران نه‌ تشته‌كێ نوییه‌، به‌لكى كافرێن به‌رێ ژى ئه‌و د گه‌ل پێغه‌مبه‌رێن خۆ كربوو، ئينا ئه‌و عه‌زابا وان تڕانه‌ بۆ خۆ پێ دكر وباوه‌رى پێ نه‌دئينا ب سه‌ر وان دا هات.
تو بێژه‌ وان: هوين د عه‌ردى دا بگه‌ڕن پاشى به‌رێ خۆ بده‌نێ كانێ چاوا خودێ دره‌وپێكه‌ر تێبرينه‌ وشه‌رمزاركرينه‌؟ ڤێجا هوين ژى ژ وێ دويماهییێ دهشيار بن.
تو بێژه‌ وان: ملكێ عه‌سمانان وعه‌ردى وتشتێ د ناڤبه‌رێ دا بۆ كێ يه‌؟ بێژه‌: بۆ خودێ‌یه ‌وه‌كى هوين دزانن. خودێ دلۆڤانى ل سه‌ر خۆ نڤيسییه‌  ڤێجا ئه‌و له‌زێ د جزادانا به‌نییێن خۆ دا ناكه‌ت. سويند ل ڕۆژا ڕابوونێ يا گومان تێدا نه‌ ئه‌و دێ هه‌وه‌ بۆ حسێبێ كۆم كه‌ت. ئه‌وێن شرك ب خودێ كرى وان خۆ بره‌ هيلاكێ؛ چونكى ئه‌و باوه‌رییێ نائينن.
وملكێ هه‌ر تشته‌كێ ل عه‌سمانان وعه‌ردى، يێ بلڤت يان يێ ڕاوه‌ستاى بت، يێ به‌رزه‌ بت يان يێ ئاشكه‌را بت، بۆ خودێ‌یه‌، وئه‌و گوهدێرێ گۆتنێن به‌نییێن خۆيه‌، پڕزانايێ ب لڤين ونهێنییێن وانه‌.
تو بێژه‌ وان: ئه‌رێ ژبلى خودێ ئه‌ز سه‌ركار وپشته‌ڤانه‌كێ دى بۆ خۆ بگرم، وئه‌وه‌ ئافرانده‌رێ عه‌سمانان وعه‌ردى وهه‌ر تشته‌كێ د ناڤبه‌رێ دا، وئه‌وه‌ يێ ڕزقى دده‌ته‌ خه‌لكى وكه‌س ڕزقى ناده‌ته‌ وى؟ تو بێژه‌: هندى ئه‌زم فه‌رمانا ل من هاتییه‌ كرن كو ئه‌ز يه‌كه‌مين كه‌س بم ژ ڤێ ئوممه‌تێ خۆ ب ده‌ست وى ڤه‌ به‌رده‌م وپه‌رستنا وى بكه‌م، وئه‌زێ ژ هندێ هاتيمه‌ پاشڤه‌لێدان كو ژ بوتپه‌رێسان بم.
تو بێژه‌ وان: هندى ئه‌زم ئه‌ز دترسم ئه‌گه‌ر من گوهدارییا خودايێ خۆ نه‌كر، وبێ ئه‌مرییا وى كر ، كو عه‌زابه‌كا مه‌زن ل ڕۆژا قيامه‌تێ ب سه‌ر من دا بێت.
هه‌چییێ ئه‌و عه‌زابا دژوار ژێ بێته‌ لادان ئه‌و وى دلۆڤانى پێ برییه‌، وئه‌و لادان سه‌ركه‌فتنا ئاشكه‌رايه‌ كو ڕزگارییا ژ عه‌زابا مه‌زنه‌.
وئه‌گه‌ر خودێ نه‌خۆشییه‌كێ وه‌كى هه‌ژارییێ ونساخییێ ب گه‌هينته‌ ته‌ ژ وى پێڤه‌تر كه‌س نينه‌ وێ ژ سه‌ر ته‌ لابده‌ت، وئه‌گه‌ر ئه‌و خۆشییه‌كێ بگه‌هينته‌ ته‌ وه‌كى ده‌وله‌مه‌ندییێ وساخله‌مییێ كه‌س نه‌شێت قه‌نجییا وى ڤه‌گه‌ڕينت، هندى ئه‌وه‌ ئه‌و ل سه‌ر هه‌ر تشته‌كى يێ خودان شيانه‌.
وخودايێ مه‌زنه‌ يێ ل هنداڤى به‌نییێن خۆ سه‌رڤه‌هاتى؛ هه‌مى ستۆ ل به‌ر وى دچه‌مياينه‌، وئه‌وه‌ كاربنه‌جهێ هه‌ر تشته‌كى ل جهێ وى يێ دورست ددانت، شاره‌زا يێ كو چو تشت ل به‌ر وى به‌رزه‌ نه‌بت. وئه‌وێ ئه‌ڤ سالۆخه‌ته‌ هه‌بن دڤێت شريك بۆ نه‌ئێنه‌ دانان. وئه‌ڤ ئايه‌ته‌ بلندییێ بۆ خودايێ مه‌زن ده‌سنيشان دكه‌ت ل سه‌ر هه‌مى چێكرییێن وى، بلندییه‌كا بابه‌تى وى بت.
تو بێژه‌ وان: چ تشت شاهده‌ییا وى مه‌زنتره‌ ل سه‌ر ڕاستییا گۆتنا من كو ئه‌ز پێغه‌مبه‌رم؟ تو بێژه‌: خودێ د ناڤبه‌را من وهه‌وه‌ دا شاهده‌، ووى ئه‌ڤ قورئانه‌ ب وه‌حى بۆ من هنارتییه‌ دا هه‌وه‌ پێ ژ عه‌زابا وى بترسينم كو ب سه‌ر هه‌وه‌ دا بێت، وئه‌ز وى پێ بترسينم هه‌چییێ ئه‌و بگه‌هتێ ژ ملله‌تان. هوين شاهده‌يییێ دده‌ن كو هنده‌ك خوداوه‌ندێن دى دگه‌ل خودێ هه‌نه‌ هوين وان بۆ وى دكه‌نه‌ شريك. تو بێژه‌ وان: ئه‌ز شاهده‌يیێ ل سه‌ر وێ ناده‌م، هه‌ما هندى خودێ‌یه‌ خودايه‌كێ ب تنێ‌یه‌ يێ بێ شريكه‌، وهندى ئه‌زم ئه‌زێ به‌ريمه‌ ژ هه‌ر شريكه‌كێ هوين په‌رستنێ د گه‌ل وى بۆ دكه‌ن.
ئه‌وێن مه‌ ته‌ورات وئنجيل دايێ، موحه‌ممه‌دى ب وان سالۆخه‌تان دناسن يێن كو ل نك وان دنڤيسى كانێ چاوا ئه‌و كوڕێن خۆ دناسن، وكا چاوا كوڕێن وان ل به‌ر وان به‌رزه‌ نابن، وه‌سا موحه‌ممه‌د ژى ل به‌ر وان به‌رزه‌ نابت ژ به‌ر وان سالۆخه‌تێن وى يێن ب هويرى د كيتابێن وان دا هاتين، به‌لێ وان دويكه‌فتنا دلچوونێن خۆ كر، ڤێجا وان زيانا خۆ كر ده‌مێ وان كافرى كرى.
كه‌س ژ وى زۆردارتر نينه‌ يێ ژ دره‌و گۆتنان ژ كيسێ خودێ بكه‌ت، يان دره‌وێ ب ئايه‌ت وده‌ليلێن وى يێن ئاشكه‌را بكه‌ت. هندى ئه‌و زۆردارن يێن دره‌و ژ كيسێ خودێ كرين ب مراد ناكه‌ڤن.
وئه‌و بلا ژ وێ ڕۆژێ بترسن يا ئه‌م وان تێدا كۆم دكه‌ين، پاشى ئه‌م دبێژينێ: كانێ ئه‌و خوداوه‌ندێن هه‌وه‌ ژ دره‌و دگۆت كو ئه‌و هه‌ڤپشكێن خودێنه‌ دا مه‌هده‌رێ بۆ هه‌وه‌ بكه‌ن؟
پاشى ده‌مێ ئه‌و هاتينه‌ جه‌رباندن وپسيارا هه‌ڤپشكێن وان ژ وان هاتییه‌ كرن چو به‌رسڤ وان نه‌بوو ژبلى هندێ كو وان خۆ ژێ به‌رى كر، ووان سويند ب خودێ خودايێ خۆ خوار كو وان چو شريك بۆ خودێ نه‌ددانان.
به‌رێ خۆ بدێ چاوا وان دره‌و ل خۆ كر؟ وئه‌وا وان بۆ خۆ هزر دكر كو خوداوه‌ندێن وان مه‌هده‌رێ بۆ وان دێ كه‌ن ژ بيرا وان چوو و ل به‌ر وان به‌رزه‌بوو.
و ژ وان هه‌نه‌ گوهێ خۆ دده‌نه‌ ته‌، به‌لێ ئه‌وا تو دبێژى ناگه‌هته‌ دلێن وان؛ چونكى ژ به‌ر دويكه‌فتنا وان بۆ دلچوونان مه‌ په‌رده‌ ل سه‌ر دلێن وان داناينه‌؛ دا ئه‌و د قورئانێ نه‌گه‌هن، ومه‌ كه‌ڕاتى وگرانى د گوهێن وان دا دانايه‌ ڤێجا ئه‌و د تشته‌كى ناگه‌هن، وئه‌گه‌ر ئه‌و وان هه‌مى ئايه‌تێن پێغه‌مبه‌رينییا موحه‌ممه‌دى دورست ده‌رتێخن ببينن ژى ئه‌و باوه‌رییێ پێ نائينن، حه‌تا ده‌مێ ئه‌و دئێنه‌ نك ته‌ پشتى ئايه‌تێن ڕاستگۆيیا ته‌ ئاشكه‌را دكه‌ن هه‌ڤڕكییێ د گه‌ل ته‌ دكه‌ن، ئه‌وێن كافرى ب ئايه‌تێن خودێ كرى دبێژن: ئه‌ڤ تشتێ مه‌ گوهـ لێ دبت هه‌ما ئه‌و ئه‌فسانه‌ وچيرۆكێن دره‌ون يێن خه‌لكێ به‌رێ ڤه‌دگێڕان.
وئه‌و خه‌لكى ژ دويكه‌فتنا موحه‌ممه‌دى دده‌نه‌ پاش، وئه‌و ب خۆ ژى خۆ ژێ دوير دكه‌ن، وئه‌و ژ خۆ پێڤه‌تر كه‌سێ تێ نابه‌ن، وئه‌و پێ ناحه‌سن.
وئه‌گه‌ر تو وان ل ڕۆژا قيامه‌تێ ببينى تشته‌كێ مه‌زن دێ بينى، ده‌مێ ئه‌و ل بـه‌ر ئاگرى دئێنه‌ ڕاوه‌سـتــانــدن، ووان قه‌يد وزنجيرێن تێدا ئه‌و دبينن، وڤێ ترس وسه‌همێ ئه‌و ب چاڤێن خۆ دبينن، ڤێجا هندى دبێژن: خوزى ئه‌م بۆ ژينا دنيايێ بێينه‌ زڤڕاندن؛ ڤێجا دا ئه‌م باوه‌رییێ ب ئايه‌تێن خــودێ بينين وكــارى پـــێ بكه‌ين، وئه‌م ببينه‌ ژ خودان باوه‌ران.
مه‌سه‌له‌ نه‌وه‌يه‌، به‌لكى ل ڕۆژا قيامه‌تێ ئه‌و بۆ وان ئاشكه‌را بوو یێ وان به‌رى هنگى ڤه‌دشارت ژى. وئه‌گه‌ر خۆ ئه‌و بۆ دنيايێ هاتبانه‌ زڤڕاندن وده‌ليڤه‌ بۆ هاتبا دان ژى ئه‌و دا ل كوفر ودره‌وپێكرنێ زڤڕنه‌ڤه‌. وئه‌و د گۆتنا خۆ دا ددره‌وينن.
ووان باوه‌رى ب ڕابوونا پشتى مرنێ نه‌ئينا وگۆت: هه‌ما ژين ئه‌ڤه‌يه‌ يا ئه‌م تێدا، وپشتى مرنێ ئه‌م نائێينه‌ ڕاكرن.
وئه‌گه‌ر تو وان ببينى ده‌مێ ئه‌و ل به‌ر ده‌ستێ خودێ دئێنه‌ ڕاوه‌ستاندن ل ڕۆژا قيامه‌تێ دا ئه‌و حوكمى د ناڤبه‌را وان دا بكه‌ت، تو حاله‌كێ خراب دێ بينى، ده‌مێ خودێ دبێژت: ئه‌رێ ما ئه‌ڤه‌ ڕاستى نينه‌، يه‌عنى: ما ئه‌ڤه‌ ئه‌و ڕابوون نينه‌ يا هه‌وه‌ د دنيايێ دا كوفر پێ دكر؟ وان گۆت: به‌لێ ب خودايێ مه‌ ئه‌و ڕاستییه‌، خودێ گۆت: ڤێجا ژ به‌ر وێ كوفرا هه‌وه‌ دكر هوين تام بكه‌نه‌ وێ عه‌زابا هه‌وه‌ د دنيايێ دا دره‌و پێ دكر.
ب ڕاستى زيان گه‌هشته‌ وان يێن باوه‌رى ب ڕابوونا پشتى مرنێ نه‌ئيناى، حه‌تا ده‌مێ كو قيامه‌ت ڕابوو، و ژ نشكه‌كێ ڤه‌ وان دويماهییا خۆ يا خراب ديت، وان داخوازا كه‌سه‌ران بۆ خۆ كر ژ به‌ر وى ژیێ خۆ يێ وان د دنيايێ دا بۆراندى، وئه‌و بارێ گونه‌هێن خۆ ل سه‌ر پشتێن خو هل دگرن، ڤێجا چ گران وپيسه‌ باره‌ يێ ئه‌و هل دگرن!!
وژيانا دنيايێ د پتر حالان دا ژ يارى وموژيلاهییێ پێڤه‌تر چو ددى نينه‌، وئاخره‌ت بۆ وان يێن ژ خودێ دترسن چێتره‌. ئه‌رێ ڤێجا ما هوين ب عه‌قل ناكه‌ڤن؟
ئه‌م باش دزانين كو دره‌وين ده‌رێخستنا ملله‌تێ ته‌ بۆ ته‌ ب سه‌ر ڤه‌ دلێ ته‌ تژى خه‌م دكه‌ت، ڤێجا تو بێهنا خۆ فره‌هـ بكه؛ چونكى د دلێ خۆ دا ئه‌و ته‌ دره‌وين ده‌رنائێخن، به‌لكى ئه‌و باوه‌ر دكه‌ن تو مرۆڤه‌كێ ڕاستگۆيى، به‌لێ ئه‌و ژ زۆردارییا خۆ كوفرێ ب وان ده‌ليلێن ئاشكه‌را دكه‌ن يێن ڕاستییا ته‌ ديار دكه‌ن.
و ب ڕاستى كافران هنده‌ك پێغه‌مبه‌رێن به‌رى ته‌ دره‌وين ده‌رێخستبوون، ڤێجا وان بێهنا خۆ ل سه‌ر وێ چه‌ندێ فره‌هـ كر وبه‌رده‌وامى د گازى وجيهادا خۆ دا كر حه‌تا سه‌ركه‌فتنا خودێ گه‌هشتییه‌ وان. وچو گوهۆڕين بۆ په‌يڤێن خودێ نينن. و ب ڕاستى هنده‌ك ژ به‌حسێن پێغه‌مبه‌رێن به‌رى ته‌ ووێ سه‌ركه‌فتنا خودێ دايه‌ وان، ووێ غه‌زه‌با خودێ داڕێتییه‌ سه‌ر نه‌يارێن وان بۆ ته‌ هاتییه‌.
وئه‌گه‌ر پشت دانا وان بۆ گازییا ته‌ ل سه‌ر ته‌ يا مه‌زن بت، نێ ئه‌گه‌ر تو بشێى ڕێكه‌كێ د عه‌ردى بكۆلى، يان په‌ييسكه‌كێ بدانى و ل سه‌ر بلند ببییه‌ عه‌سمانى، ونيشانه‌كێ ل سه‌ر ڕاستییا گۆتنا خۆ بينى ژبلى وان نيشانێن مه‌ ئيناين كانێ وێ چه‌ندێ بكه‌. وئه‌گه‌ر خودێ ڤيابا دا وان ل سه‌ر وێ ڕێكا ڕاست يا هوين ل سه‌ر كۆم كه‌ت ودا به‌رێ وان ده‌ته‌ باوه‌رییێ، ڤێجا تو ژ نه‌زانان نه‌به.
هه‌ما ب تنێ ئه‌و دگازییا ته‌ -ئه‌ى موحه‌ممه‌د- دئێن يێن گوهـ ل گۆتنێ دبن گوهدارییه‌كا ب مفا. وهندى كافرن ئه‌و ل ڕێزا مرییانه‌؛ چونكى ژينا ب دورستى ب ئيسلامێ دبت. ويێن مرى خودێ وان ساخ ژ گۆڕێن وان ڕادكه‌ت، پاشى ل ڕۆژا قيامه‌تێ ئه‌و بۆ نك وى دزڤڕن دا حسێبێ د گه‌ل وان بكه‌ت وجزايێ وان بده‌تێ.
وكافران گۆت: بلا خودێ نيشانه‌كێ ل سه‌ر ڕاستگۆيیا موحه‌ممه‌دى بينته‌ خوارێ ژ ڕه‌نگێ نيشانێن په‌رده‌دڕ، تو بێژه‌ وان: هندى خودێ‌یه ‌دشێت ئايه‌ته‌كێ ب سه‌ر وان دا بينته‌ خوارێ، به‌لێ پترییا وان نزانن كو ئينانه‌ خوارا ئايه‌تان ل دويڤ حكمه‌تا خودێ دبت.
و ل سه‌ر عه‌ردى حه‌يوانه‌ك نينه‌ ب ڕێڤه‌ بچت يان بالنده‌يه‌ك ب هه‌ردو چه‌نگێن خۆ ل عه‌سمانى بفڕت ئه‌گه‌ر ئه‌و ژى وه‌كى هه‌وه‌ كۆمێن ب سه‌رێك ڤه‌ نه‌بن. مه‌ د له‌وحێ پاراستى دا تشته‌ك نه‌هێلايه‌ كو بنه‌جهـ نه‌كربت، پاشى ئه‌و ل ڕۆژا قيامه‌تێ بۆ نك خودايێ خۆ دئێنه‌ كۆمكرن، ڤێجا ئه‌و هه‌ر يه‌كى ل دويڤ كريارا وى حسێبێ د گه‌ل دكه‌ت.
وئه‌وێن دره‌و ب ئايه‌تێن خودايێ مه‌زن كرى ئه‌و دكه‌ڕن گوهدارییا وى تشتى ناكه‌ن يێ مفايێ وان تێدا، دلالن حه‌قییێ نابێژن، له‌و ئه‌و د تارییان دا دحێبه‌تينه‌، وان ڕێكا سلامه‌ت بۆ خۆ نه‌هلبژارتییه‌. هه‌چییێ خودێ به‌رزه‌بوونا وى ڤيابت ئه‌و دێ وى به‌رزه‌كه‌ت، وهه‌چییێ وى هيدايه‌تا وى ڤيابت ئه‌و دێ به‌رێ وى ڕێكا ڕاست.
تو بێژه‌ وان: بێژنه‌ من ئه‌گه‌ر عه‌زابا خودێ د دنيايێ دا گه‌هشته‌ هه‌وه‌ يان ئه‌و ڕۆژا هوين تێدا ڕادبنه‌ڤه‌ گه‌هشته‌ هه‌وه‌: ئه‌رێ ژبلى خودێ یه‌ك ل وێرێ هه‌يه‌ هوين گازى بكه‌نێ دا وێ نه‌خۆشییا هاتییه‌ سه‌رێ هه‌وه‌ ژ سه‌ر هه‌وه‌ ڕاكه‌ت؟ ئه‌گه‌ر هوين دڕاستگۆنه‌ كو ئه‌و خوداوه‌ندێن ژبلى خودێ هوين گازى دكه‌نێ مفايه‌كى يان زيانه‌كێ دگه‌هينن.
به‌لكى ل وێرێ هوين ب تنێ گازى خودايێ خۆ دكه‌ن، ڤێجا ئه‌گه‌ر وى ڤيا ئه‌و دێ وێ نه‌خۆشییا مه‌زن يا ب سه‌ر هه‌وه‌ دا هاتى ڕاكه‌ت، وهوين هنگى صه‌نه‌م وسه‌ركارێن خۆ دێ هێلن.
و ب ڕاستى مه‌ بۆ ملله‌تێن به‌رى ته‌ ژى هنده‌ك پێغه‌مبه‌ر هنارتبوون، ئينا وان ئه‌و دره‌وين ده‌رێخستن، ڤێجا مه‌ د مالێ وان دا ئه‌و ب فه‌قيريێ وته‌نگاڤییێ جه‌رباندن، و د له‌شێن وان دا ب نه‌خۆشییێ ونساخییێ؛ ب وێ هيڤییێ كو ئه‌و خۆ بۆ خودايێ خۆ بشكێنن.
ڤێجا ما چ بوو ده‌مێ نه‌خۆشییا مه‌ گه‌هشتییه‌ ڤان ملله‌تێن دره‌وپێكه‌ر ئه‌گه‌ر وان خۆ بۆ مه‌ شكاندبا، به‌لێ دلێن وان ڕه‌ق بوون، وشه‌يتانى ئه‌و گونه‌هێن وان كرين ل به‌ر وان شرينكرن.
ڤێجا ده‌مێ وان پشت دايه‌ پێگيرییا ب فه‌رمانێن خودێ، مه‌ ده‌رگه‌هێن هه‌ر ڕزقه‌كێ هه‌ى ل سه‌ر وان ڤه‌كرن ؛ دا پتر وان دسه‌ردا ببه‌ين، حه‌تا ده‌مێ ئه‌و هێڕبووين، ووان كه‌يف ب وێ قه‌نجییێ هاتى يا مه‌ دايێ مه‌ ژ نشكه‌كێ ڤه‌ ئه‌و ب عه‌زابێ گرتن، ئێدى ئه‌و ژ هه‌ر خێره‌كێ بێ هيڤى بوون.
ڤێجا ده‌مێ ڤان ملله‌تان كافرى ب خودێ كرى وپێغه‌مبه‌رێن وى دره‌وين ده‌رێخستين ئه‌و ژ ڕه‌هـ وڕيشالان هاتنه‌ ئينانه‌ده‌ر، ڤێجا كه‌سه‌ك ژ وان نه‌ما. ومه‌دح وسوپاسى بۆ خودێ بن -ئافرانده‌ر وخودانێ هه‌ر تشته‌كێ هه‌ى- ل سه‌ر پشته‌ڤانییا وى بۆ خۆشتڤییێن وى وتێبرنا وى بۆ نه‌يارێن وان.
تو بێژه‌ وان: بێژنه‌ من ئه‌گه‌ر خودێ گوهێن هه‌وه‌ ببه‌ت وهه‌وه‌ كه‌ڕ بكه‌ت، وچاڤێن هه‌وه‌ ببه‌ت وهه‌وه‌ كۆره‌ بكه‌ت، و ل سه‌ر دلێن هه‌وه‌ خه‌تم بكه‌ت ڤێجا ئێدى هوين د چو گۆتنان نه‌گه‌هن، ژبلى خودێ چ خودايه‌ك هه‌يه‌ وێ ل هه‌وه‌ بزڤڕينته‌ڤه‌؟! تو -ئه‌ى موحه‌مه‌د- به‌رێ خۆ بدێ چاوا ئه‌م ئايه‌تان ل سه‌ر هه‌مى ڕه‌نگان بۆ وان دئينين، پاشى ئه‌و پشتى وێ چه‌ندێ پشت دده‌نه‌ مفا ژێ وه‌رگرتنێ.
تو بێژه‌ وان: بێژنه‌ من ئه‌گه‌ر عه‌زابا خودێ ژ نشكه‌كێ ڤه‌ ب سه‌ر هه‌وه‌ دا هات بێى هوين پێ بحه‌سن، يان ژى ب ئاشكه‌رايى و ل به‌ر چاڤێن هه‌وه‌: ئه‌رێ ژبلى ملله‌تێ زۆردار كى دێ تێ چت؟
وئه‌م پێغه‌مبه‌رێن خۆ ناهنێرين ئه‌گه‌ر بۆ هندێ نه‌بت كو ئه‌و مزگينییێ ب به‌حه‌شتێ بده‌نه‌ وان يێن گوهدارییا من دكه‌ن، ووان ب عه‌زابا نه‌خۆش بترسينن يێن نه‌گوهدار، ڤێجا ئه‌وێن باوه‌رى ئيناى وپێغه‌مبه‌ر ڕاستگۆ ده‌رێخستين وچاكى كرين ئه‌و ل ده‌مێ ڕابه‌رى خودايێ خۆ ڕادوه‌ستن ناترسن، و ل سه‌ر وێ پشك وبارا د دنيايێ دا نه‌گه‌هشتییه‌ وان ئه‌و ب خه‌م ناكه‌ڤن.
وئه‌وێن دره‌و ب ئايه‌تێن مه‌ كرى ل ڕۆژا قيامه‌تێ عه‌زاب دێ ب سه‌ر وان دا ئێت.
تو بێژه‌ وان: ئه‌ز نابێژم گه‌نجينه‌يێن عه‌رد وعه‌سمانان د ده‌ستێ من دانه‌، ڤێجا من چاوا دڤێت ئه‌ز وه‌سا ب ڕێڤه‌ دبه‌م، وئه‌ز نابێژم ئه‌ز تشتێ نه‌به‌رچاڤ دزانم، وئه‌ز نابێژم ئه‌ز فريشته‌مه‌، به‌لكى هه‌ما ئه‌ز پێغه‌مبه‌ره‌كم ژ نك خودێ، وئه‌ز دويكه‌فتنا وێ دكه‌م يا بۆ من ب وه‌حى هاتى، وئه‌ز وه‌حییا وى دگه‌هينمه‌ مرۆڤان، تو بێژه‌ وان: ئه‌رێ ما ئه‌و كافرێ ژ ئايه‌تێن خودێ كۆره‌ بووى وباوه‌رى پێ نه‌ئيناى دێ وه‌كى وى خودان باوه‌رى بت يێ ب چاڤ وئايه‌تێن خودێ ديتين وبـاوه‌رى پـێ ئيناى؟ ئه‌رێ ما هوين هزرا خۆ د ئايه‌تێن خودێ دا ناكه‌ن؟
وتو وان ب قورئانێ بترسينه‌ يێن دزانن كو دێ بۆ نك خودايێ خۆ ئێنه‌كۆمكرن، وئه‌و باوه‌رییێ ب سۆز وگه‌فا خودێ دئينن، وان ژبلى خودێ چو سه‌ركار نينن پشته‌ڤانییا وان بكه‌ن، وچو مه‌هده‌رچى نينن بۆ وان ل نك خودێ مه‌هده‌رێ بكه‌ن، ووان ژ عه‌زابا وى ڕزگار بكه‌ن؛ دا به‌لكى ئه‌و ب گوهدانا فه‌رمانا خودێ ته‌قوا وى بكه‌ن.
وتو وان موسلمانێن لاواز ژ ديوانا خۆ دوير نه‌كه‌ يێن سپێده‌ وئێڤاران خودايێ خۆ دپه‌رێسن، ئه‌و ب ڤان كريارێن خۆ يێن چاك كنارێ خودێ دخوازن، تشته‌ك ژ حسێبا ڤان هه‌ژاران ل سه‌ر ته‌ نينه‌، هه‌ما حسێبا وان ل سه‌ر خودێ‌یه‌، وتشته‌ك ژ حسێبا ته‌ ل سه‌ر وان نينه‌، وئه‌گه‌ر ته‌ ئه‌و ده‌رێخستن تو دێ ژ وان بى يێن زێده‌گاڤى ل سه‌ر توخويبێن خودێ كرى.
وهه‌ر وه‌سا خودێ هنده‌ك به‌نییێن خۆ ب هنده‌كان جه‌رباندن كو ئه‌و د دانا ڕزقى وئه‌خلاقى دا ژێك جوداكرن، ڤێجا وى هنده‌ك ژ وان ده‌وله‌مه‌ندكرن وهنده‌ك ژى فه‌قيركرن، وهنده‌ك كرنه‌ خودان هێز وهنده‌ك ژى لاوازكرن، ؛ دا كافرێن ده‌وله‌مه‌ند بێژن: ئه‌رێ ژ ناڤبه‌را مه‌ خودێ منه‌ت ب هيدايه‌تا بۆ ئيسلامێ ل ڤان لاوازان كر؟ ئه‌رێ ما خودێ ب وان زاناتر نينه‌ يێن شوكرا قه‌نجییا وى دكه‌ن؟
وئه‌گه‌ر ئه‌وێن باوه‌رى ب ئايه‌تێن مه‌ ئيناى هاتنه‌ نك ته‌ دا پسيارا تۆبه‌كرنا ژ گونه‌هێن خۆ يێن بۆرى ژ ته‌ بكه‌ن، تو ب لێ ڤه‌گه‌ڕاندنا سلاڤێ قه‌درێ وان بگره‌، ومزگينییێ ب دلۆڤانییا خودێ يا به‌رفره‌هـ بده‌ وان؛ چونكى خودايێ مه‌زن ژ قه‌نجى پێ برن ڤه‌ دلۆڤانى ل سه‌ر خۆ بۆ به‌نییێن خۆ نڤيسییه‌ كو هه‌چییێ گونه‌هه‌كێ بكه‌ت ونه‌زانت كو ئه‌و گونه‌هـ دێ وى هێژاى غه‌زه‌با خودێ كه‌ت، پاشى پشتى وێ گونه‌هێ ئه‌و ل خۆ بزڤڕت وبه‌رده‌وام كارێ چاك بكه‌ت، هندى خودێ‌یه‌ گونه‌ها وى دێ ژێ به‌ت؛ چونكى ئه‌و باش گونه‌هـ ژێبرێ به‌نییێن خۆ يێن تۆبه‌كه‌ره‌، و ب وان يێ دلۆڤانكاره‌.
ووه‌كى ڤێ ئاشكه‌راكرنا مه‌ بۆ ته‌ ئاشكه‌را كرى ئه‌م ئايه‌تان ل سه‌ر هه‌ر حه‌قییه‌كا خودانێن نه‌حه‌قییێ كافرییێ پێ دكه‌ن ئاشكه‌را دكه‌ين؛ دا ڕاستى ئاشكه‌را ببت، ودا ڕێكا نه‌حه‌قان ئه‌وێن گوهدارییا پێغه‌مبه‌ران نه‌كه‌ن خويا ببت.
تو بێژه‌ وان: هندى خودايێ مه‌زنه‌ ئه‌زێ پاشڤه‌لێدايم كو ئه‌ز په‌رستنا وان صه‌نه‌مان بكه‌م يێن ژبلى خودێ هوين په‌رستنێ بو دكه‌ن، وتو بێژه‌ وان: ئه‌ز دويكه‌فتنا دلچوونێن هه‌وه‌ ناكه‌م، ئه‌گه‌ر هنگى ئه‌ز دێ ژ ڕێكا ڕاست به‌رزه‌بم، وئه‌ز ژ وان نابم يێن هاتينه‌ سه‌ر ڕێكا ڕاست.
تو بێژه‌ وان: هندى ئه‌زم ئه‌زێ ل سه‌ر ڕێكه‌كا ئاشكه‌را ژ شريعه‌تێ خودێ يێ وى بۆ من هنارتى، كو ئه‌ز عه‌بدينییا وى ب تنێ بكه‌م، وهه‌وه‌ دره‌و ب ڤێ چه‌ندێ كرییه‌، و د شيانێن من دا نينه‌ ئه‌ز وێ عه‌زابا هوين له‌زێ لێ دكه‌ن ب سه‌ر هه‌وه‌ دا بينم، وحوكم د پاشخستنا وێ دا بۆ خودێ‌یه‌، ئه‌و ڕاستییێ دبێژت، وئه‌و چێترينێ وانه‌ يێن ب حوكمێ خۆ حه‌قییێ ونه‌حه‌قییێ ژێك ڤاڤێر دكه‌ن.
تو بێژه‌: ئه‌گه‌ر ئه‌و عه‌زابا هوين له‌زێ لێ دكه‌ن د ده‌ستێ من دا بايه‌ ئه‌ز دا وێ ب سه‌ر هه‌وه‌ دا ئينم، ودا مه‌سه‌له‌ د ناڤبه‌را من وهه‌وه‌ دا ب دويماهى ئێت، به‌لێ ئه‌و چه‌نده‌ د ده‌ستێ خودێ دايه‌، وئه‌و زاناتره‌ ب زۆرداران.
وكليلێن غه‌يبێ ئانه‌كۆ: يێن گه‌نجينه‌يێن تشتێ نـه‌به‌رچاڤ، ل نك خودێنه‌، ژ وى پێڤه‌تر كه‌س پێ نزانت، و ژ وان: زانينا ده‌مێ قيامه‌تییه‌، وهاتنا بارانییه‌، وتشتێ د مالبچويكان دايه‌، وكرنا كارێ ل پاشه‌ڕۆژێ‌یه‌، وجهێ مرنا مرۆڤییه‌، وئه‌و هه‌ر تشته‌كێ ل هشكاتى وده‌ريايێ دزانت، وبه‌لگه‌ك ژ داره‌كێ ناوه‌ريێت ئه‌گه‌ر ئه‌و پێ نه‌زانت، ڤێجا هه‌ر دندكه‌كا د عه‌ردى دا ڤه‌شارتى، وهه‌ر ته‌ڕاتى وهشكاتییه‌كا هه‌بت، د كيتابه‌كا ئاشكه‌را دا يا هاتییه‌ بنه‌جهكرن.
وئه‌وه‌ يێ ب شه‌ڤێ ڕحێن هه‌وه‌ دستينت ستاندنه‌كا وه‌كى ل ده‌مێ مرنێ، وئه‌و دزانت كانێ هوين ب رۆژێ چ كاران دكه‌ن، پاشى ئه‌و ڕحێن هه‌وه‌ دزڤڕينته‌ له‌شێن هه‌وه‌؛ دا ئه‌و ده‌مێن بۆ هه‌وه‌ د دنيايێ دا هاتينه‌ دان ب دويماهى بێن، پاشى زڤڕينا هه‌وه‌ پشتى ڕاكرنا هه‌وه‌ ژ گۆڕێن هه‌وه‌ بۆ نك خودێ‌یه‌، پاشى ئه‌و دێ وى كارێ هه‌وه‌ د دنيايێ دا دكر بۆ هه‌وه‌ بێژت، وئه‌و دێ هه‌وه‌ سه‌را جزا ده‌ت.
وخودايێ مه‌زن ئه‌وه‌ يێ ل هنداڤى به‌نییێن خۆ ب سه‌رڤه‌هاتى وبلند، بلندییه‌كا ژ هه‌مى لايان ڤه‌ بێ توخويب، يا كو بابه‌تى وى بت. هه‌ر تشته‌كێ هه‌بت بۆ مه‌زنییا وى يێ چه‌ميايه‌، وئه‌و فريشته‌يان ب سه‌ر به‌نییێن خۆ دا دهنێرت، ئه‌و كارێن وان دهژمێرن ودپارێزن، حه‌تا ئه‌گه‌ر ده‌مێ مرنێ ب سه‌ر يه‌ك ژ وان دا هات ملياكه‌تێ مرنێ وهاريكارێن وى ڕحا وى دێ ستينن، وئه‌و وى تشتێ ئه‌مر پێ ل وان هاتییه‌ كرن به‌رزه‌ ناكه‌ن.
پاشى ئه‌و مرییێن هه‌ بۆ نك خودێ خودانێ وان يێ ڕاست هاتنه‌ ڤه‌گه‌ڕاندن. نێ ژێكڤه‌كرن وحوكمدارییا د ناڤبه‌را به‌نییان دا ل ڕۆژا قيامه‌تێ بۆ وییه‌ وئه‌وه‌ ب له‌زترينێ حسێبكه‌ران.
تو -ئه‌ى موحه‌ممه‌د- بێژه‌ بوتپه‌رێسان: كییه‌ هه‌وه‌ ژ ترسا تارییێن هشكاتى وده‌ريايێ ڕزگار دكه‌ت؟ ئه‌رێ ما ئه‌و نه‌ خودێ‌یه ‌يێ هوين ب خۆ شكاندن ڤه‌ ڤه‌شارتى وئاشكه‌را ل ته‌نگاڤییان گازى دكه‌نێ؟ هوين دبێژن: ئه‌گه‌ر خودايێ مه‌ ئه‌م ژ ڤان ترسان ڕزگار كرين سويند بت ئه‌م بۆ وى ب تنێ دێ ژ شوكرداران بين.
تو بێژه‌ وان: خودێ ب تنێ‌یه‌ يێ هه‌وه‌ ژ ڤان ترسان و ژ هه‌ر ته‌نگاڤییه‌كێ ڕزگار دكه‌ت، پاشى هوين پشتى وێ چه‌ندێ هنده‌كێن دى د په‌رستنێ دا بۆ وى دكه‌نه‌ هه‌ڤپشك.
تـو بێژه‌: خودايێ مه‌زن ئه‌و ب تنێ‌یه‌ يێ خودان شيان كو عه‌زابه‌كێ وه‌كى باراندنا به‌ران يان ڕاكرنا له‌هى ولێمشتان ژ هنداڤى هه‌وه‌ ب سه‌ر هه‌وه‌ دا بينت، يان ژ بن پییێن هه‌وه‌ وه‌كى هژاندنا عه‌ردى وخه‌سفێ، يان ژێكڤه‌بوونێ بێخته‌ ناڤبه‌را هه‌وه‌ وهه‌وه‌ بكه‌ته‌ كۆم وده‌سته‌كێن لێككه‌فتى وبه‌رده‌ته‌ سه‌روچاڤێن يه‌ك ودو. ئه‌ى موحه‌ممه‌د تو به‌رێ خۆ بدێ چاوا ئه‌م ب هه‌مى ڕه‌نگان هێجه‌تێن خۆ بۆ ڤان بوتپه‌رێسان ئاشكه‌را دكه‌ين دا به‌لكى ئه‌و تێ بگه‌هن ووجه‌كێ بۆ خۆ ژێ بگرن.
وكافرێن ملله‌تێ ته‌ دره‌و ب ڤێ قورئانێ كر، وئه‌وه‌ كيتابا ڕاستگۆ د هه‌ر تشته‌كێ پێ هاتى دا. تو بێژه‌ وان: ئه‌ز ل سه‌ر هه‌وه‌ نه‌پارێزه‌ر وزێره‌ڤانم.
بۆ هه‌ر به‌حسه‌كى بنه‌جهه‌ك هه‌يه‌ لێ ئاكنجى دبت، ودويماهییه‌ك هه‌يه‌ ل نك ڕادوه‌ستت، ڤێجا حه‌قى ژ نه‌حه‌قییێ جودا دبت، وپاشى هوين -گه‌لى كافران- ده‌مێ عه‌زابا خودێ ب سه‌ر هه‌وه‌ دا دئێت دويماهییا كارێ خۆ دێ زانن.
وئه‌گه‌ر ته‌ -ئه‌ى موحه‌ممه‌د- ئه‌و بوتپه‌رێس ديتن ئه‌وێن ب نه‌حه‌قى وتڕانه‌ ڤه‌ گۆتنان د ده‌رحه‌قا ئايه‌تێن قورئانێ دا دبێژن، تو خۆ ژ وان دوير بكه‌ حه‌تا ئه‌و سوحبه‌ته‌كا دى دكه‌ن، وئه‌گه‌ر شه‌يتانى ئه‌ڤ مه‌سه‌له‌ ژ بيرا ته‌ بر پشتى بيرا ته‌ لێ دئێته‌ڤه‌ تو د گه‌ل وى ملله‌تێ زۆردار نه‌ڕوينه‌.
وحسێبا وان يێن ب تڕانه‌ڤه‌ د ده‌ر حه‌قا ئايه‌تێن خودێ دا دئاخڤن ل سه‌ر وان خودان باوه‌ران نينه‌ يێن ژ خودێ دترسن وگوهدارییا ئه‌مرێ وى دكه‌ن وخۆ ژ بێ ئه‌مرییا وى دده‌نه‌ پاش، به‌لێ يا ل سه‌ر وان ئه‌وه‌ ئه‌و شيره‌تێ ل وان بكه‌ن دا ئه‌و وێ گۆتنا نه‌حه‌ق به‌س بكه‌ن، دا به‌لكى ئه‌و ته‌قوا خودێ بكه‌ن.
وتو -ئه‌ى موحه‌ممه‌د- وان بوتپه‌رێسان بهێله‌ يێن دينێ ئيسلامێ بۆ خۆ كرییه‌ يارى وتڕانه‌پێكرن، وژينا دنيايێ ب خۆشییێن خۆڤه‌ ئه‌و خاپاندين، وتو ب قورئانێ بيرا وان ويا خه‌لكێ دى ژى بينه‌ڤه‌؛ دا چو نه‌فسه‌ك ب گونه‌هـ وكوفرا خۆ نه‌ئێته‌گرتن، ژبلى خودێ وێ چو پشته‌ڤان نينن وێ ب سه‌ربێخن، و ژ عه‌زابێ ڕزگار بكه‌ن، وچو مه‌هده‌رچى ژى نينن مه‌هده‌رێ بۆ وێ ل نك خودێ بكه‌ن، وئه‌گه‌ر ئه‌و ب هه‌ر تشته‌كێ هه‌ى خۆ بده‌ته‌ ئازاكرن ئه‌و ژێ نائێته‌ وه‌رگرتن. ئه‌و ئه‌ون يێن ب گونه‌هێن خۆ هاتينه‌گرتن، ڤه‌خوارنه‌كا زێده‌ كه‌لاندى وعه‌زابه‌كا ب ئێش بۆ وان د جه‌هنه‌مێ دا هه‌يه‌؛ ژ به‌ر كافرییا وان ب خودێ وپێغه‌مبه‌رێ وى كرى.
تو بێژه‌ وان: ئه‌رێ ژبلى خودێ ئه‌م هنده‌ك صه‌نه‌مێن نه‌ مفاى دگه‌هينن ونه‌ زيانێ بپه‌رێسين؟ وپشتى خودێ به‌رێ مه‌ دايه‌ ئيسلامێ جاره‌كا دى ل كوفرێ بزڤڕين، ڤێجا -د زڤڕينا خۆ دا بۆ كوفرێ- وه‌كى وى لێ بێين يێ شه‌يتانان عه‌قلێ وى خرابكرى، ڤێجا ئه‌و ل عه‌ردى به‌رزه‌بووى، ووى هنده‌ك هه‌ڤالێن ب عه‌قل وخودان باوه‌ر هه‌نه‌ وى بۆ وێ ڕێكا ڕاست يا ئه‌و ل سه‌ر گازى دكه‌ن به‌لێ ئه‌و گوهدارییا وان ناكه‌ت. تو -ئه‌ى موحه‌ممه‌د- بێژه‌ وان: هندى هيدايه‌تا وى خودايه‌ يێ ئه‌ز هنارتيم ئه‌وه‌ هيدايه‌تا ڕاست، وفه‌رمان ل مه‌ هه‌مییان هاته‌كرن كو ب عه‌بدينییا بۆ خودێ ب تنێ ئه‌م خۆ ب ده‌ست وى ڤه‌ به‌رده‌ين؛ چونكى ئه‌وه‌ خودايێ هه‌ر تشته‌كى ومالكێ وى.
وهه‌ر وه‌سا فه‌رمان ل مه‌ هاته‌كرن كو ئه‌م نڤێژێ ب دورستى بكه‌ين، و ژ خودێ بترسين وبێ ئه‌مرییا وى نه‌كه‌ين. وئه‌وه‌ يێ هه‌مى چێكرى ل ڕۆژا قيامه‌تێ بۆ نك وى دئێنه‌ كۆمكرن.
وخودايێ مه‌زنه‌ يێ عه‌رد وعه‌سمان ب حه‌قییێ ئافراندين، وتو به‌حس بكه‌ ده‌مێ خودێ ل ڕۆژا قيامه‌تێ دبێژت: (ببه‌) ڤێجا ب فه‌رمانا وى وه‌كى چاڤ هه‌لينه‌كێ، يان كێمتر ئه‌و دبت، گۆتنا وى حه‌قییا دورسته‌، وملك يێ وى ب تنێ‌یه‌، ڕۆژا فريشته‌ بۆ جارا دووێ پف دكه‌ته‌ (بۆڕیێ) يا كو رح پێ دزڤڕنه‌ له‌شان. وخودێ‌یه ‌يێ وى تشتێ هوين -گه‌لى مرۆڤان- ب چاڤ نه‌بينن دزانت، وئه‌وه‌ كاربنه‌جهێ هه‌ر تشته‌كى ددانته‌ جهێ وى يێ دورست، يێ شاره‌زا ب كارێ به‌نییێن خۆ. وخودايێ مه‌زنه‌ يێ كو ئه‌ڤ كاره‌ د ده‌ستێ وى دا ل ده‌سپێكێ و ل دويماهییێ، وئه‌و ب تنێ‌یه‌ يێ كو دڤێت به‌نى هه‌مى په‌رستنێ بۆ بكه‌ن وخۆ بێخنه‌ د بن حوكم وشريعه‌تێ وى ڤه‌، وبه‌ر ل ڕازيبوونا وى بت.
وتو -ئه‌ى موحه‌ممه‌د- به‌حسێ دان وستاندنا ئيبراهيمى -سلاڤ لێ بن- د گه‌ل بابێ وى ئازه‌رى بكه‌، ده‌مێ وى گۆتییێ: ئه‌رێ تو هنده‌ك صه‌نه‌مان دكه‌يه‌ خودا وژبلى خودێ تو په‌رستنێ بۆ دكه‌ى؟ ئه‌ز ته‌ وملله‌تێ ته‌ د به‌رزه‌بوونه‌كا ئاشكه‌را دا دبينم.
وكانێ چاوا مه‌ د مه‌سه‌لا عيباده‌تى دا به‌رێ ئيبراهيمى دا هيدايه‌تێ وه‌سا ئه‌م وێ يا كو ل عه‌سمانان وعه‌ردى هه‌ى ژ ملكى وشيانا مه‌زن نيشا وى دده‌ين، ودا ئه‌و ببته‌ ژ وان يێن د باوه‌رییا خۆ دا دموكم.
وده‌مێ شه‌ڤ ب سه‌ر ئيبراهيمى دا تارى بووى وى دان وستاندن د گه‌ل ملله‌تێ خۆ كر؛ دا بۆ وان ديار بكه‌ت كو دينێ وان يێ پويچه‌، ووان ستێر دپه‌رێسين. ئيبراهيمى -سلاڤ لێ بن- ستێره‌ك ديت -ودا ئه‌و ملله‌تێ خۆ به‌ر ب ته‌وحيدێ ڤه‌ ببه‌ت- وى گۆت: ئه‌ڤه‌ خودايێ منه‌، ڤێجا ده‌مێ ستێر ئاڤابووى، وى گۆت: ئه‌ز حه‌ز ژ وان خودايان ناكه‌م يێن ئاڤاببن.
وده‌مێ ئيبراهيمى ديتى هه‌يڤ ده‌ركه‌فت -بۆ كێشانا هه‌ڤڕكان ب لايێ خۆ ڤه‌- وى گۆته‌ ملله‌تێ خۆ: ئه‌ڤه‌ خودايێ منه‌، وده‌مێ ئه‌و ژى ئاڤابووى، وى -وه‌ك خۆ هه‌وجه‌كرن بۆ هيدايه‌تا خودايێ خۆ- گۆت: ئه‌گه‌ر خودايێ من د مه‌سه‌لا ته‌وحيدا خۆ دا به‌رێ من نه‌ده‌ته‌ ڕاستییێ ئه‌ز دێ بمه‌ ژ وى ملله‌تى يێ ژ ڕێكا ڕاست به‌رزه‌بووى وپه‌رستنا تشته‌كێ دى ژبلى خودێ كرى.
وده‌مێ وى ديتى ڕۆژ يا هه‌لاتى وى گۆته‌ ملله‌تێ خۆ: ئه‌ڤه‌ خودايێ منه‌، ئه‌ڤه‌ ژ ستێر وهه‌يڤێ مه‌زنتره‌، ڤێجا ده‌مێ ئه‌و ئاڤابووى، وى گۆته‌ ملله‌تێ خۆ: ئه‌زێ به‌ريمه‌ ژ وێ شركا هوين دكه‌ن، كو هوين ژبلى خودێ په‌رستنا ستێر وصه‌نه‌مان دكه‌ن.
هندى ئه‌زم من به‌رێ ڕویێ خۆ د په‌رستنێ دا يێ دايه‌ خودێ ب تنێ، وئه‌وه‌ يێ عه‌سمان وعـه‌رد ئافراندين، ومن به‌رێ خۆ ژشركێ يێ وه‌رگێڕايه‌ ته‌وحيدێ، وئه‌ز نه‌ ژ وانم يێن شريكان بۆ خودێ ددانن.
وملله‌تێ وى د ته‌وحيدا خودێ دا هه‌ڤڕكى د گه‌ل وى كر، وى گۆت: ئه‌رێ هوين د ته‌وحيدا خودێ دا هه‌ڤڕكییێ د گه‌ل من دكه‌ن، ووى به‌رێ من يێ دايه‌ زانينا ته‌وحيدا خۆ، ڤێجا ئه‌گه‌ر هوين من ب خوداوه‌ندێن خۆ دترسينن كو ئه‌و زيانێ بگه‌هيننه‌ من ئه‌ز ژ وان ناترسم وئه‌و چو زيانێ ناگه‌هيننه‌ من، ب وى تشتى نه‌بت يێ خودايێ من حه‌ز كرى كو بگه‌هته‌ من. خودايێ من هه‌مى تشت ب زانينا خۆ ڤه‌گرتينه‌، ئه‌رێ ڤێجا ما هوين بيرا خۆ لێ نائيننه‌ڤه‌ دا بزانن ئه‌و ب تنێ‌یه‌ يێ هێژاى په‌رستنێ؟
وچاوا ئه‌ز ژ صه‌نه‌مێن هه‌وه‌ بترسم وهوين ژ خودايێ من ناترسن يێ هوين ئافراندين، وئه‌و صه‌نه‌م ژى ئافراندين يێن هوين بۆ وى د عيباده‌تى دا دكه‌نه‌ هه‌ڤپشك، بێى كو هه‌وه‌ هێجه‌ته‌ك ل سه‌ر وێ چه‌ندێ هه‌بت؟ ڤێجا كى ژ هه‌ردو ده‌سته‌كان: ده‌سته‌كا بوتپه‌رێسان وده‌سته‌كا خودانێن ته‌وحيدێ پتر هێژايى ته‌ناهییێ وسلامه‌تییا ژ عه‌زابا خودێ‌یه‌؟ ئه‌گه‌ر هوين ڕاستییا گۆتنا من دزانن بێژنه‌ من.
ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى وچو شرك تێكه‌لى باوه‌رى يا خۆ نه‌كرى، ته‌ناهى وسلامه‌تى بۆ وانه‌، وئه‌و ئه‌ون يێن به‌رێ وان بۆ حه‌قییێ هاتییه‌ دان.
وئه‌و هيجه‌تا ئيبراهيمى هه‌ڤڕكى پێ د گه‌ل ملله‌تێ خۆ كرى ئه‌و هێجه‌ت بوو يا مه‌ به‌رێ وى دايێ حه‌تا وى ئه‌و پێ بێ ده‌نگ كرين. يێ مه‌ بڤێت ژ به‌نییێن خۆ ئه‌م ده‌ره‌جێن وى د دنيايێ وئاخره‌تێ دا بلند دكه‌ين. هندى خودايێ ته‌يه‌ د ڕێڤه‌برنا چێكرییێن خۆ دا يێ كاربنه‌جهه‌، و ب وان يێ پڕزانايه‌.
وخودێ منه‌ت ل ئيبراهيمى كر كو ئيسحاق كره‌ كوڕێ وى ويه‌عقووب كره‌ نه‌ڤییێ وى، وخودێ به‌رێ هه‌ر دووان دا ڕێكا ڕاست، وهه‌ر وه‌سا وى -به‌رى وان- به‌رێ نووحى ژى دابوو ڕێكا ڕاست، و ژ دوونده‌ها نووحى به‌رێ داوود وسوله‌يمان وئه‌ييووب ويووسف ومووسا وهاروونى ژى دابوو حه‌قییێ، وكا چاوا مه‌ جزايێ ڤان پێغه‌مبه‌ران ژ به‌ر قه‌نجییا وان دايێ وه‌سا ئه‌م جزايێ هه‌ر قه‌نجيكاره‌كى دده‌ينێ.
وهه‌ر وه‌سا مه‌ به‌رێ زه‌كه‌ريا ويه‌حيا وعيسا وئلياسى ژى دابوو هيدايه‌تێ، وئه‌ڤ پێغه‌مبه‌ره‌ هه‌مى ژ چاكانه‌.
وهه‌ر وه‌سا مه‌ به‌رێ ئسماعيل وئه‌ليه‌سه‌ع ويوونس ولووطى ژى دابوو هيدايه‌تێ، وڤان هه‌مى پێغه‌مبه‌ران مه‌ سه‌راتى ل سه‌ر خه‌لكێ ده‌مێ وان دابوويێ.
وهه‌ر وه‌سا هه‌چییێ مه‌ ڤياى ژ بابێن ڤان ودوونده‌هـ وبرايێن وان مه‌ به‌رێ وى دا هيدايه‌تێ، ومه‌ ئه‌و بۆ گه‌هاندنا په‌ياما خۆ هلبژارتن، ومه‌ به‌رێ وان دا ڕێكا دورست، يا چو خوارى تێدا نه‌.
ئه‌ڤ هيدايه‌ته‌ ڕێنيشادانه‌كه‌ ژ لايێ خودێ، يێ وى بڤێت ژ به‌نییێن خۆ ئه‌و به‌رێ وى دده‌تێ. وئه‌گه‌ر ئه‌ڤان پێغه‌مبه‌ران شريك بۆ خودێ چێكربان كارێ وان دا پويچ بت.
ئه‌و پێغه‌مبه‌رێن هه‌ يێن مه‌ ب هيدايه‌تێ وپێغه‌مبه‌رينیێ قه‌نجى د گه‌ل كرى ئه‌ون يێن مه‌ كيتاب داينێ وه‌كى صوحوفێن ئيبراهيمى وته‌وراتا مووساى وزه‌بووڕا داوودى وئنجيلا عيساى، ومه‌ تێگه‌هشتنا ڤان كيتابان دا وان، وبۆ گه‌هاندنا وه‌حییا خۆ مه‌ ئه‌و هلبژارتن، ڤێجا ئه‌گه‌ر كافرێن ملله‌تێ ته‌ -ئه‌ى موحه‌ممه‌د- باوه‌رییێ ب ئايه‌تێن ڤێ قورئانێ نه‌ئينن، ب ڕاستى مه‌ پێش وان ڤه‌ ملله‌ته‌كێ دى يێ دورست كرى -كو مهاجرى وئه‌نصارى ودويكه‌فتییێن وانه‌ حه‌تا ڕۆژا قيامه‌تێ- ئه‌و كافرییێ پێ ناكه‌ن، به‌لكى باوه‌رییێ پێ دئينن، وكارى پێ دكه‌ن.
ئه‌و پێغه‌مبه‌رێن هه‌ يێن به‌حسێ وان هاتییه‌ كرن ئه‌ون يێن خودێ به‌رێ وان دايه‌ دينێ خۆ يێ حه‌ق، ڤێجا تو -ئه‌ى موحه‌ممه‌د- دويكه‌فتنا وان بكه‌ و ل سه‌ر ڕێكا وان هه‌ڕه‌. وتو بێژه‌ بوتپه‌رێسان: به‌رانبه‌ر گه‌هاندنا ئيسلامێ ئه‌ز تشته‌كى ژ مالێ دنيايێ ژ هه‌وه‌ ناخوازم، حه‌قێ من هه‌ما ل سه‌ر خودێ‌یه‌، وهه‌ما ئيسلام گازییه‌كه‌ بۆ هه‌مى مرۆڤان كو بێنه‌ سه‌ر ڕێكا ڕاست، وبيرئينانه‌كه‌ بۆ وان وبۆ هه‌ر كه‌سه‌كێ وه‌كى هه‌وه‌، يێ كو ل سه‌ر نه‌حه‌قییێ بت؛ دا به‌لكى هوين ب وى تشتێ مفايێ هه‌وه‌ تێدا بيرا خۆ بيننه‌ڤه‌.
وڤان بوتپه‌رێسان قه‌درێ خودێ ب دورستى نه‌گرتییه‌؛ ده‌مێ وان باوه‌رى نه‌ئيناى كو خودێ تشته‌ك ژ وه‌حییا خۆ بۆ مرۆڤه‌كى يێ ئينايه‌ خوارێ. تو -ئه‌ى موحه‌ممه‌د- بێژه‌ وان: ئه‌گه‌ر وه‌سا بت وه‌كى هوين دبێژن، پا كێ ئه‌و كيتاب ئينايه‌ خوارێ يا مووسا بۆ ملله‌تێ خۆ پێ هاتى كو ڕۆناهى وڕێنيشانده‌ر بوو بۆ وان؟ پاشى به‌رێ ئاخفتنێ بۆ جوهییا هاته‌ دان بۆ پاشڤه‌لێدانا وان: هوين ڤێ كيتابێ دكه‌نه‌ د په‌ركێن بژاله‌ دا، هنده‌كان هوين ئاشكه‌را دكه‌ن، وگه‌له‌كێ هوين ژێ ڤه‌دشێرن، و ژ وى تشتێ وان ژێ ڤه‌شارتى سالۆخه‌تێن موحه‌ممه‌دى -سلاڤ لێ بن- وپێغه‌مبه‌رينییا وى بوو، وخودێ هوين گه‌لى عه‌ره‌بان ب ڤێ قورئانێ -يا كو وى بۆ هه‌وه‌ هنارتى، تشتێ به‌رى هه‌وه‌ وپشتى هه‌وه‌، ويێ پشتى مرنا هه‌وه‌ ژى تێدا هه‌يه-‌ فێرى وێ كرن يا نه‌ هه‌وه‌ ونه‌ بابێن هه‌وه‌ نه‌دزانى؟ بێژه‌: خودێ‌یه ‌يێ ئه‌و ئينايه‌ خوارێ، پاشى وان بهێله‌ بلا ئه‌و ب گۆتنا خۆ يا پويچ دره‌و ويارییان بكه‌ن.
وئه‌ڤ قورئانه‌ كيتابه‌كه‌ مه‌ بۆ ته‌ -ئه‌ى موحه‌ممه‌د- ئينايه‌ خوارێ مفايه‌كێ مه‌زن تێدا هه‌يه‌، ڕاستگۆيیا كتێبێن به‌رى خۆ ديار دكـه‌ت، مه‌ ئه‌و هنارت دا تو خه‌لكێ مه‌كه‌هێ وهه‌چییێ ل ده‌ور وبه‌رێن وێ ژ خه‌لكێ عه‌ردى هه‌مییێ ژ عه‌زابا خودێ بترسينى. وئه‌وێن باوه‌رییێ ب ژينا دويماهییێ دئينن، باوه‌رییێ دئينن كو قورئان گۆتنا خودێ‌یه‌، وپاراستنێ ل سه‌ر كرنا نڤێژێ ل ده‌مێ وێ دكه‌ن.
وكى ژ وى زۆردارتره‌ يێ گۆتنه‌كا دره‌و ژ نك خۆ ل سه‌ر ناڤێ خودێ چێ بكه‌ت، ڤێجا بێژت خودێ مرۆڤه‌ك نه‌هنارتییه‌ پێغه‌مبه‌ر، يان ژ دره‌و بێژت كو خودێ وه‌حى بۆ وى يا هنارتى وخودێ چو وه‌حى بۆ وى نه‌هنارتییه‌، يان ژ دره‌و بێژت كو ئه‌و دشێت وه‌كى وێ بينته‌ خوارێ يا خودێ ژ قورئانێ ئينايه‌ خوارێ؟ وئه‌گه‌ر ته‌ -ئه‌ى موحه‌ممه‌د- ئه‌و سه‌رداچوويێن هه‌ ديتبان ده‌مێ ئه‌و دكه‌ڤنه‌ به‌ر گرانییا مرنێ، وئه‌و فريشته‌ يێن رحـا وان دستينن ده‌ستێن خۆ ب عه‌زابێ ڤه‌دكه‌ن ودبێژنه‌ وان: خۆ ژ ڤێ ته‌نگاڤییێ بيننه‌ده‌ر، ئه‌ڤرۆ ب مه‌زنترين شه‌رمزارى هوين دێ شه‌رمزار بن، كا چاوا هه‌وه‌ دره‌و ب ناڤێ خودێ دكرن، وهه‌وه‌ خۆ ژ ئايه‌تێن وى ودويكه‌فتنا پێغه‌مبه‌رێن وى مه‌زنتر دديت.
و ب ڕاستى هوين بۆ حسێبێ وجزادانێ كت كته‌ هاتنه‌ نك مه‌ كانێ چاوا جارا يه‌كێ مه‌ هوين د دنيايێ دا ئافراندبوون ڕويس وپێ خواس، وئه‌وا مه‌ دايه‌ هه‌وه‌ ژ تشتێ هوين شانازییێ پێ دبه‌ن ژ مالێ دنيايێ هه‌وه‌ ل پاش خۆ هێلا، ووان صه‌نه‌مێن هه‌وه‌ هزر دكر دێ مه‌هده‌رێ بۆ هه‌وه‌ كه‌ن وهه‌وه‌ د په‌رستنێ دا بۆ خودێ دكرنه‌ هه‌ڤپشك ئه‌م ل ئاخره‌تێ وان د گه‌ل هه‌وه‌ نابينين، ب ڕاستى ئه‌و په‌يوه‌ندییا هوين وئه‌و د دنيايێ دا دگه‌هاندنه‌ يه‌ك نه‌ما، وتشتێ هه‌وه‌ ژ دره‌و دگۆت كو خوداوه‌ندێن هه‌وه‌ د په‌رستنێ دا هه‌ڤپشكێن خودێنه‌ چوو، وديار بوو كو هه‌وه‌ خۆ ومرۆڤ ومالێ خۆ ب زيان دا.
هندى خودايێ مه‌زنه‌ ئه‌وه‌ يێ دندكێ وكاكلكێ دكه‌لێشت، ودارێ ژێ شين دكه‌ت، ئه‌و يێ زێندى ژ يێ مرى ده‌رتێخت وه‌كى ده‌رێخستنا مرۆڤى وحه‌يوانى ژ چپكێ، وتشتێ مرى ژ يێ زێندى دئينته‌ده‌ر وه‌كى ده‌رێخستنا چپكێ ژ مرۆڤى وحه‌يوانى، ئه‌و خودێ‌یه‌ ئانه‌كۆ: يێ ڤى كارى دكه‌ت خودێ ب تنێ‌یه‌، ڤێجا چاوا هوين ڕوییێ خۆ ژ حه‌قییێ وه‌ردگێڕنه‌ نه‌حه‌قییێ وهوين په‌رستنا هنده‌كێن دى د گه‌ل وى دكه‌ن؟
وخودايێ مه‌زنه‌ يێ تارییا شه‌ڤێ كه‌لاشتى وگه‌شاتییا سپێدێ ژێ ئينايه‌ده‌ر، ووى شه‌ڤ كره‌ جهێ ئاكنجيبوونێ، هه‌ر تشته‌كێ بلڤت تێدا ڕادوه‌ستت وته‌نا دبت، ووى ڕۆژ وهه‌يڤ د فه‌له‌كا وان دا ب حسێبه‌كا بنه‌جهـ وموكم دانه‌ ڕێ، نه‌ ئه‌و حسێب دئێته‌ گوهاڕتن ونه‌ خه‌له‌ت دبت، ئه‌ڤا هه‌ پيڤانا خودايێ زاله‌ يێ ده‌سهه‌لاتا وى يا ب هێز.
وخودايێ مه‌زن ئه‌وه‌ يێ ستێر بۆ هه‌وه‌ كرينه‌ نيشان، ئه‌گه‌ر ل تارییێن هشكاتى وده‌ريايێ هه‌وه‌ ڕێكا خۆ به‌رزه‌كر هوين ڕێكێ پێ دزانن، ب ڕاستى مه‌ ئايه‌تێن ڕوهن ئاشكه‌راكرن؛ دا ئه‌وێن زانا ژ هه‌وه‌ هزرا خۆ تێدا بكه‌ن.
وخودايێ مه‌زن ئه‌وه‌ يێ ئافراندنا هه‌وه‌ ژ ئاده‌مى ده‌ست پێ كرى؛ كو وى ئه‌و ژ ته‌قنێ چێكر، پاشى هوين كرنه‌ دوونده‌ها وى، ووى جهه‌ك بۆ هه‌وه‌ دا هوين لێ ئاكنجى ببن، كو مالبچويكه‌، وجهه‌ك كو هوين لێ بێنه‌ پاراستن كو پشتا زه‌لامانه‌، ب ڕاستى مه‌ هێجه‌ت وده‌ليل ئاشكه‌راكرن، ومه‌ ئه‌و بۆ وى ملله‌تى موكمكرن يێ بنه‌جهیا ده‌ليلى وژێ وه‌رگرتنا وجێ بۆ خۆ بزانت.
وخودايێ مه‌زن ئه‌وه‌ يێ باران ژ عه‌ورى داى ڤێجا وى شينكاتییێ هه‌ر تشته‌كى پێ ده‌رێخست، ووى ژ شينكاتى ده‌رامه‌ت وكه‌سكاتى ده‌رێخست، پاشى وى ژ ده‌رامه‌تى هنده‌ك دندك دان لێك سويار دبن، وه‌كى گولییێن گه‌نمى وجه‌هى وبرنجى، ووى ژ چه‌قێن دارقه‌سپێ -يێن كو ئويشییێن ڕتابان پێڤه‌ دئێن- هنده‌ك ئويشییێن نزم ونێزيك دان، ووى ڕه‌زێن ترى دان، ودارێن زه‌يتوونێ وهنارێ دان يێن كو د به‌لگى دا وه‌كى يه‌ك و د فێقى دا دژێك جودا. هوين به‌رێ خۆ بده‌نه‌ فێقیێ ڤى شينكاتى ده‌مێ به‌رهه‌مى دده‌ت، وده‌مێ دگه‌هت. هندى د ڤێ چه‌ندێ دايه‌ ئايه‌ت ل سه‌ر شيانا ئافرانده‌رێ ڤان تشتان وكاربنه‌جهى ودلۆڤانییا وى ب ملله‌تێ خودان باوه‌ر هه‌نه‌.
ووان ئه‌جنه‌ بۆ خودێ د په‌رستنێ دا كرنه‌ هه‌ڤپشك، وخودێ ئه‌و يێن ئافراندين. و ب ڕاستى وان دره‌و ل سه‌ر ناڤێ خودێ كر ده‌مێ وان كوڕ وكچ بۆ وى پالداين، يێ پاك وبلند بت ئه‌و ژ وى تشتێ دره‌و يێ بوتپه‌رێسان بۆ وى پالداى.
وخودايێ مه‌زنه‌ يێ كو عه‌سمان وعه‌رد وهه‌ر تشته‌كێ د ناڤ دا هه‌ى بێ وێنه‌ داهێناى. چاوا وى زارۆيه‌ك دێ هه‌بت ووى چو هه‌ڤال (ژن) نه‌بووينه‌؟ يێ پاك وبلند بت ئه‌و ژ وى تشتێ بوتپه‌رێس دبێژن، وئه‌وه‌ يێ هه‌مى تشت ژ چونه‌يێ ئافراندين، وتشته‌ك ژ كارێ چێكرییان ل به‌ر وى به‌رزه‌ نابت.
ئه‌وه‌ خودايێ هه‌وه‌‌، ژ وى پێڤه‌تر چو خودا يێن ب حه‌ق نينن، ئافرانده‌رێ هه‌مى تشتانه‌ ڤێجا ب عيباده‌تى وگوهدانێ هوين خۆ بۆ وى بچه‌مينن. وئه‌و ل سه‌ر هه‌ر تشه‌كى وه‌كيل وپارێزه‌ره‌.
د دنيايێ دا كه‌س نه‌شێت وى ببينت، به‌لێ ل ئاخره‌تێ خودان باوه‌ر خودايێ خۆ دبينن، وئه‌و دگه‌هيته‌ ديتنان ودۆرێ لێ دگرت، ودزانت كانێ ئه‌و دچاوانه‌، وئه‌و د گه‌ل وه‌لییێن خۆ يێ نه‌رمه‌، و ب تشتێن هوير وڤه‌شارتى هووربينێ شاره‌زايه‌.
تو -ئه‌ى موحه‌ممه‌د- بێژه‌ بوتپه‌رێسان: ب ڕاستى هێجه‌تێن ئاشكه‌را يێن كو هوين هيدايه‌تێ پێ دبينن بۆ هه‌وه‌ هاتن، ڤێجا هه‌چییێ ڤان هێجه‌تان ببينت وباوه‌رییێ ب ڕامانێن وان بينت مفايێ وێ چه‌ندێ بۆ وییه‌، وهه‌چییێ هيدايه‌تێ نه‌بينت پشتى كو هێجه‌ت ل سه‌ر ئاشكه‌را بووى ئه‌وى زيان ل خۆ كر، وئه‌ز ل سه‌ر هه‌وه‌ پارێزه‌ر نينم كريارێن هه‌وه‌ بهژمێرم.
وكانێ چاوا د ڤێ قورئانێ دا مه‌ ده‌ليلێن ئاشكه‌را خوياكرينه‌ وه‌سا ئه‌م ده‌ليلان د هه‌ر تشته‌كى دا يێ ئه‌و نه‌زانن بۆ وان ئاشكه‌را دكه‌ين، ڤێجا هنگى ژ دره‌و ئه‌و دبێژن: تو ژ خودانێن كيتابێ يێ فێربووى، ودا -ب ئاشكه‌راكرنا ئايه‌تان- ئه‌م حه‌قییێ بۆ ملله‌تێ پێ دزانت ئاشكه‌را بكه‌ين.
تو دويكه‌فتنا وێ بكه‌ يا مه‌ ب وه‌حى بۆ ته‌ ئيناى ژ فه‌رمان وپاشڤه‌لێدانان كو يا ژ هه‌مییان مه‌زنتر ته‌وحيدا خودێ وگازيكرنا بۆ دينێ وییه‌، وتو پويته‌ ب سه‌رڕه‌قییا بوتپه‌رێسان وگۆتنێن وان يێن دره‌و نه‌كه‌.
وئه‌گه‌ر خودێ ڤيابا كو وان شرك نه‌كربا وان نه‌دكر، به‌لێ ئه‌و ب هلبژارتنا وان يا خراب ودويكه‌فتنا وان بۆ دلچوونێن خوار وڤيچ يا كو دا بت يێ زانابوويه‌. ومه‌ تو ل سه‌ر وان نه‌كرییه‌ زێره‌ڤان كارێن وان بهژمێرى، وتو ل سه‌ر وان وه‌كيل نينى كارێ وان ب ڕێڤه‌ ببه‌ى.
وهوين -گه‌لى موسلمانان- خه‌به‌ران نه‌بێژنه‌ وان صه‌نه‌مان يێن بوتپه‌رێس عيباده‌تى بۆ دكه‌ن -ڕێگرتن بۆ خرابییێ- حه‌تا هوين نه‌بنه‌ ئه‌گه‌ر كو ئه‌و ژ زێده‌گاڤى ونه‌زانين خه‌به‌ران بێژنه‌ خودێ. وكانێ چاوا مه‌ كارێ ڤان يێ خراب د چاڤێن وان دا خوشكۆك كرییه‌ جزادان بۆ وان ل سه‌ر هلبژارتنا وان يا خراب، وه‌سا مه‌ ل به‌ر هه‌ر ملله‌ته‌كى كارێ وان شرينكرییه‌، پاشى زڤڕينا وان هه‌مییان بۆ نك خودايێ وانه‌، ڤێجا ئه‌و دێ بۆ وان به‌حسێ وى كارى كه‌ت يێ وان د دنيايێ دا دكر.
وڤان بوتپه‌رێسان ب سويندێن مه‌زن سويند خوار: كو ئه‌گه‌ر موحه‌ممه‌د ب نيشانه‌كا په‌رده‌دڕ ڤه‌ بۆ مه‌ بێت ئه‌م دێ باوه‌رییێ ب وێ ئينين يا ئه‌و پێ هاتى، تو بێژه‌: هندى هاتنا موعجزه‌يێن په‌رده‌دڕه‌ ژ خودێ‌یه‌، وئه‌وه‌ يێ كو دشێت وان بينت چى گاڤا وى ڤيا، وهوين ئه‌ى خودان باوه‌ر چ دزانن: به‌لكى ئه‌گه‌ر ئه‌و موعجزه‌ بێن ژى ئه‌ڤ بوتپه‌رێسه‌ باوه‌رییێ نه‌ئينن.
وئه‌م دلێن وان وچاڤێن وان دێ وه‌رگێڕين، و د ناڤبه‌را وان ومفاوه‌رگرتنا ژ ئايه‌تێن خـودێ دا دێ گـريــن، ڤێجا ئــه‌و باوه‌رییێ پێ نائينن كا چاوا وان جارا يه‌كێ ده‌مێ قورئان هاتییه‌ خوارێ باوه‌رى پێ نه‌ئينا، وئه‌م وان د سه‌رداچوونا وان دا حێبه‌تى دێ هێلين، ئه‌و ب حه‌قییێ وڕاستییێ ناكه‌ڤن.
وئه‌گه‌ر مه‌ داخوازا ڤان ب جهئينابا، ومه‌ فريشته‌ ژ عه‌سمانى ب سه‌ر وان دا ئينابانه‌ خوارێ، ومه‌ مرى بۆ وان زێندى كربان، د گه‌ل وان ئاخفتبان، وهه‌ر تشته‌كێ وان داخوازكرى مه‌ بۆ وان كۆمكربا ووان ئه‌و ب چاڤ ل به‌رانبه‌ر خۆ ديتبا، وان باوه‌رى ب وێ نه‌دئينا يا ته‌ -ئه‌ى موحه‌ممه‌د- ئه‌و بۆ گازيكرين ووان كار پێ نه‌دكر، ئه‌و تێ نه‌بت يێ خودێ هيدايه‌ت بۆ ڤيابت، به‌لێ پترییا ڤان كافران وێ حه‌قییێ نزانن يا تو پێ ژ نك خودێ هاتى.
وكانێ چاوا مه‌ تو ب دوژمنێن ته‌ يێن بوتپه‌رێس جه‌رباندى وه‌سا مه‌ هه‌مى پێغه‌مبه‌ر ب دوژمنێن سه‌رداچوويێن ملله‌تێن وان و ب دوژمنێن سه‌رداچووى ژ ئه‌جنان جه‌رباندن، هنده‌ك ژ وان وێ گۆتنا ب نه‌حه‌قییێ هاتییه‌ خه‌ملاندن بۆ هنده‌كان دبێژن؛ ئه‌وێ گوهـ لێ ببت دا پێ بێته‌ خاپاندن، ڤێجا ژ ڕێكا خودێ ده‌ركه‌ڤت. وئه‌گه‌ر خودايێ ته‌ ڤيابا دا ڕێ د ناڤبه‌را وان ووێ دوژمناتییێ دا گرت، به‌لێ ئه‌و جه‌رباندنه‌كه‌ ژ خودێ، ڤێجا تۆ وان وبێ به‌ختییێن ئه‌و دكه‌ن بهێله‌.
ودا دلێن وان كافران يێن باوه‌رى ب ژينا دويماهییێ نائينن وكارى بۆ ناكه‌ن ب نك ڤه‌ بێنه‌كێشان، ودا ئه‌و حه‌ز ژێ بكه‌ن، ودا وان كارێن خراب بكه‌ن يێن دكه‌ن. و د ڤێ چه‌ندێ دا گه‌فه‌كا مه‌زن بۆ وان هه‌يه‌.
تو بێژه‌ وان: ئه‌رێ ژبلى خودێ خودايێ من وخودايێ هه‌وه‌ ما ئه‌ز دێ حه‌كه‌مه‌كى د ناڤبه‌را خۆ وهه‌وه‌ دا گرم، وئه‌وه‌ يێ قورئان بۆ هه‌وه‌ ئينايه‌ خوارێ تێدا د مه‌سه‌لا من وهه‌وه‌ دا ئه‌و حوكم يێ ئاشكه‌راكرى يێ هوين تێدا ب هه‌ڤڕكى دچن؟ وئسرائيلى ئه‌وێن خودێ ته‌ورات وئنجيل دايێ باش دزانن كو ئه‌ڤ قورئانه‌ ب حه‌قییێ ژ نك خودايێ ته‌ بۆ ته‌ هاتییه‌، ڤێجا تو ژ وان نه‌به‌ يێن دودل و ب گومان ژ وێ يا مه‌ بۆ ته‌ ب وه‌حى ئيناى.
وپه‌يڤا خودايێ ته‌ -كو قورئانه‌- ب ڕاستییا د گۆتن وبه‌حسان دا، و ب دادییا د ئه‌حكامان دا پێك هات، ڤێجا چو كه‌س نه‌شێن په‌يڤێن وێ يێن پێكهاتى بگوهۆڕن. وخودايێ مه‌زن ئه‌وه‌ گوهدێرێ وان گۆتنێن به‌نییێن وى دبێژن، يێ پڕزانا ب كريارێن وان يێن ڤه‌شارتى وئاشكه‌را.
وئه‌گه‌ر تو -ئه‌ى موحه‌ممه‌د- گوهدارییا پترییا خه‌لكێ عه‌ردى بكه‌ى ئه‌و دێ ته‌ ژ دينێ خودێ به‌رزه‌كه‌ن، ب تنێ ئه‌و ل سه‌ر وێ ڕێ دچن يا ئه‌و هزر دكه‌ن حه‌قییه‌ ژ به‌ر كو پێشییێن وان ل سه‌ر چووينه‌، وهزرا ئه‌و دكه‌ن ژ دره‌وێ پێڤه‌تر چو ددى نينه‌.
هندى خودايێ ته‌يه‌ ئه‌و زاناتره‌ ب وان يێن ژ ڕێكا ڕاست ودورست به‌رزه‌بووين، وئه‌و ژ هه‌وه‌ و ژ وان زاناتره‌ ب وى يێ ل سه‌ر ڕاستى ودورستییێ، كه‌سه‌ك ژ وان ل به‌ر وى به‌رزه‌ نابت.
ڤێجا هوين ژ وان ڤه‌كوشتییان بخۆن يێن ناڤێ خودێ ل سه‌ر هاتییه‌ گۆتن، ئه‌گه‌ر هوين ب ئايه‌تێن خودێ يێن ئاشكه‌را دخودان باوه‌رن.
وچو تشت هه‌يه‌ نه‌هێلت هوين ژ وى بخۆن يێ ناڤێ خودێ ل سه‌ر هاتییه‌ گۆتن، و ب ڕاستى خودێ ئه‌و هه‌مى تشتێن وى ل سه‌ر هه‌وه‌ حه‌رامكرين يێن بۆ هه‌وه‌ گۆتين؟ به‌لێ ئه‌و تشتێ حه‌رام يێ ل ده‌مێ خه‌لايێ هوين نه‌چار ببن بخۆن، وه‌كى مرارى، ئه‌و بۆ هه‌وه‌ يێ حه‌لاله‌. وگه‌له‌ك سه‌رداچووى هه‌نه‌ دويكه‌فتیێن خۆ ژ ڕێكا خودێ به‌رزه‌دكه‌ن ب ڕێكا حه‌لالكرنا حه‌رامى وحه‌رامكرنا حه‌لالى ژ نه‌زانين و ل دويڤ بايێ خۆ. هــنـدى خودايێ ته‌يه‌ -ئه‌ى موحه‌ممه‌د- ب وى زاناتره‌ يێ ژ توخويبێن خۆ ده‌ردكه‌ڤت.
وهوين -گه‌لى مرۆڤان- هه‌مى گونه‌هان بهێلن، چ دئاشكه‌را بن چ دڤه‌شارتى. هندى ئه‌ون يێن گونه‌هان دكه‌ن ژ به‌ر وان كريارێن وان دكرن خودايێ وان دێ جزايێ وان ده‌تێ.
وهوين ژ وان ڤه‌كوشتییان نه‌خۆن يێن ل ده‌مێ ڤه‌كوشتنێ ناڤێ خودێ ل سه‌ر نه‌هاتبته‌ گۆتن، وه‌كى مرارى ووى يێ بۆ صه‌نه‌م وئه‌جنان دئێته‌ ڤه‌كوشتن، وهندى خوارنا ژ وان ڤه‌كوشتییانه‌ ده‌ركه‌فتنا ژ گوهدارییا خودێ‌یه‌. وهندى سه‌رداچوويێن ئه‌جنانه‌ گومانان ل دۆر حه‌رامییا مرارى دئێخنه‌ سه‌ر دلێ شه‌يتانێن مرۆڤان، وفه‌رمانێ ل وان دكه‌ن كو ئه‌و د هه‌ڤڕكییا خۆ دا د گه‌ل موسلمانان بێژنێ: هوين ب خۆپاشڤه‌لێدانا ژ خوارنا مرارى وى ناخۆن يێ خودێ كوشتى، به‌لێ هوين وى دخۆن يێ هه‌وه‌ ڤه‌كوشتى، وئه‌گه‌ر هوين گوهدارییا وان د حه‌لالكرنا مرارى دا بكه‌ن ئه‌و هوين وئه‌و د شركێ دا دێ وه‌كى يه‌ك بن.
ئه‌رێ وئه‌وێ د سه‌رداچوونێ دا يێ مرى بت، ڤێجا مه‌ دلێ وى ب باوه‌رییێ زێندى كربت، وبه‌رێ وى دابته‌ باوه‌رییێ ودويكه‌فتنا پێغه‌مبه‌ران، وئه‌و د ڕۆناهییا هيدايه‌تێ دا بمينت، ما ئه‌و وه‌كى وییه‌ يێ د ناڤ نه‌زانين ودلچوون وبه‌رزه‌بوونان دا، ب ڕێكه‌كێ ناكه‌ڤت كو پێ ژ وى حالى ده‌ركه‌ڤت يێ ئه‌و تێدا؟ ئه‌و هه‌ردو وه‌كى يه‌ك نينن، وكانێ چاوا من ئه‌ڤ كافره‌ شه‌رمزاركر يێ هه‌ڤڕكییێ د گه‌ل هه‌وه‌ دكه‌ت، ڤێجا من كارێ وى يێ خراب ل به‌ر وى شرينكر وئه‌و وى جوان دبينت، وه‌سا من ل به‌ر كافران كريارێن وان يێن خراب شرينكرن؛ دا ب وێ چه‌ندێ ئه‌و خۆ هێژاى عه‌زابێ بكه‌ن.
ووه‌كى ڤێ يا ژ مه‌زنێن كافران ل (مه‌كه‌هێ) چێبووى كو خه‌لك ژ دينێ خودێ پاشڤه‌لێداين، مه‌ ل هه‌ر گونده‌كى هنده‌ك تاوانبار دانان؛ دا سه‌رۆكاتییا مه‌زنێن وان بكه‌ن، وفێلبازییێ تێدا بكه‌ن وخه‌لكى ژ دينێ خودێ پاشڤه‌ لێ بده‌ن، و ژ خۆ پێڤه‌تر ئه‌و فێلبازییێ ل كه‌سێ ناكه‌ن، وئه‌و ب وێ چه‌ندێ ناحه‌سن.
وئه‌گه‌ر ئايه‌ته‌كا ئاشكه‌را ل سه‌ر پێغه‌مبه‌رينییا موحه‌ممه‌دى بۆ ڤان بوتپه‌رێسان ژ خه‌لكێ (مه‌كه‌هێ) هات، هنده‌ك مه‌زنێن وان دێ بێژن: ئه‌م باوه‌رییێ ب پێغه‌مبه‌رينییا وان نائينين حه‌تا خودێ ژ پێغه‌مبه‌رينییێ وموعجزه‌يان وه‌كى وێ بده‌ته‌ مه‌ يا كو دايه‌ پێغه‌مبه‌رێن خۆ يێن به‌رێ. ئينا خـودێ بـه‌رسـڤـا وان دا: خودێ چێتر دزانت كانێ پێغه‌مبه‌رينییا خۆ دێ ل كيڤه دانت، ئانه‌كۆ: ئه‌و ب وان زاناتره‌ يێن ب كێر هلگرتن وگه‌هاندنا په‌ياما وى دئێن. ڕه‌زيلى وشه‌رمزارى دێ گه‌هته‌ ڤان سه‌رداچوويان، و ژ بـــه‌ر فێلبازییا وان دژى ئيسلامێ وموسلمانان دكر عه‌زابه‌كا ب ئێش د ئاگرێ جه‌هنه‌مێ دا بۆ وان هه‌يه‌.
ڤێجا هه‌چییێ خودێ حه‌ز بكه‌ت كو به‌رێ وى بده‌ته‌ حه‌قییێ سنگێ وى بۆ باوه‌رییێ فره‌هـ دكه‌ت، وهه‌چییێ ئه‌و حه‌ز بكه‌ت كو به‌رزه‌كه‌ت سنگێ وى ب ڕه‌نگه‌كێ دژوار به‌رته‌نگ دكه‌ت دا هيدايه‌تێ قه‌بويل نه‌كه‌ت، وه‌كى وى يێ به‌ر ب ته‌خه‌یێن عه‌سمانى يێن بلند ڤه‌ ب سه‌ردكه‌ڤت، ڤێجا ئه‌و بێهن ته‌نگ دبت ونه‌شێت خۆش بێهنا خۆ هلكێشت. وكانێ چاوا خودێ سنگێن كافران به‌رته‌نگ دكه‌ت، وه‌سا ئه‌و عه‌زابێ ددانته‌ سه‌ر وان يێن باوه‌رییێ پێ نه‌ئينن.
وئه‌ڤه‌ يا مه‌ بۆ ته‌ ئاشكه‌راكرى ئه‌و ڕێكه‌ يا مرۆڤى دگه‌هينته‌ ڕازيبوونا خودێ وبه‌حه‌شتا وى. ب ڕاستى مه‌ ده‌ليل بۆ خودان عه‌قل وفامان ئاشكه‌راكرن.
جهێ ته‌ناهییێ وسلامه‌تییا ژ هه‌مى نه‌خۆشییان -كو به‌حه‌شته‌- ل ڕۆژا قيامه‌تێ ل نك خودێ بۆ وانه‌ يێن بيرا خۆ ل ئايه‌تێن خودێ دئيننه‌ڤه‌، و ژ به‌ر كارێن چاك يێن وان دكرن ئه‌و پارێزه‌ر وپشته‌ڤانێ وانه‌.
وتو به‌حسێ وێ ڕۆژێ بكه‌ يا خودێ تێدا هه‌مى كافران كۆم دكه‌ت، ودبێژت: ئه‌ى گه‌لى ئه‌جنان هه‌وه‌ گه‌له‌ك مرۆڤ دسه‌ردا بربوون، ودۆستێن وان ژ كافرێن مرۆڤان گۆت: خودايێ مه‌ هنده‌ك ژ مه‌ مفا بۆ خۆ ژ هنده‌كان ديتبوو، وئه‌م گه‌هشتينه‌ وى ده‌مى يێ ته‌ بۆ مه‌ داناى كو ژينا مه‌ يا دنيايێ تێدا ب دويماهى بێت، خودێ گۆته‌ وان: ئاگر جهێ هه‌وه‌يه‌، يێ كو هوين هه‌روهه‌ر دێ لێ مينن، ئه‌و تێ نه‌بت يێ خودێ حه‌زكرى ئه‌و هه‌روهه‌ر تێدا نه‌بت ژ گونه‌هكارێن ته‌وحيدناس. هندى خودايێ ته‌يه‌ د ڕێڤه‌برن وكارێ خۆ دا يێ كاربنه‌جهه‌، و ب هه‌مى كريارێن به‌نییێن خۆ يێ پڕزانايه‌.
ووه‌كى مه‌ شه‌يتانێن ئه‌جنان ل سه‌ر كافرێن مرۆڤان زالكرين، ڤێجا ئه‌و بووينه‌ دۆستێن وان، وه‌سا ئه‌م هنده‌ك زۆدارێن مرۆڤان ل سه‌ر هنده‌كان د دنيايێ دا زال دكه‌ين؛ ژ به‌ر وان گونه‌هێن ئه‌و دكه‌ن.
گه‌لى بوتپه‌رێسێن ئه‌جنه‌ ومرۆڤان، ئه‌رێ ما چ پێغه‌مبه‌ر ژ ملله‌تێن هه‌وه‌ بۆ هه‌وه‌ نه‌هاتبوون، به‌حسێ وان ئايه‌تێن من يێن ئاشكه‌را بۆ هه‌وه‌ بكه‌ن يێن فه‌رمان وپاشڤه‌لێدان تێدا، وهه‌وه‌ ژ ديدارا عه‌زابا من ل ڕۆژا قيامه‌تێ بترسينن؟ وان گۆت: مه‌ شاهده‌يى ل سه‌ر خۆ دا كو پێغه‌مبه‌رێن ته‌ ئايه‌تێن ته‌ گه‌هاندبوونه‌ مه‌، به‌لێ مه‌ دره‌و پێ كربوو، وخه‌ملا ژينا دنيايێ ئه‌و خاپاندن، ووان شاهده‌يى ل سه‌ر خۆ دا كو ئه‌و دكافربوون.
مه‌ ب هنارتنا پێغه‌مبه‌ران وئينانه‌ خوارا كيتابان چو هێجه‌ت بۆ مرۆڤ وئه‌جنان نه‌هێلان؛ دا كه‌س ژ وان ب زۆردارییا خۆ نه‌ئێته‌ گرتن وهێشتا گازى نه‌گه‌هشتییێ، به‌لكى مه‌ چو هێجه‌ت بۆ ملله‌تان نه‌هێلان، ومه‌ كه‌سه‌ك عه‌زاب نه‌دايه‌ ئه‌گه‌ر به‌رى هنگى مه‌ پێغه‌مبه‌ر بۆ نه‌هنارت بن.
و بۆ هه‌ر كه‌سه‌كێ د گوهدارییا خودێ دا يان د نه‌گوهدارییا وى دا كارى بكه‌ت هنده‌ك ده‌ره‌جه‌ ل دويڤ كارێ وى هه‌نه‌، خودێ دێ وى گه‌هينتێ، ودێ وى سه‌را جزا ده‌ت. وخودايێ ته‌ -ئه‌ى موحه‌ممه‌د- ژ وى كارێ به‌نییێن وى دكه‌ن يێ بێ ئاگه‌هـ نينه‌.
وخودايێ ته‌ -ئه‌ى موحه‌ممه‌د- ئه‌وێ فه‌رمان ل مرۆڤان كرى كو په‌رستنا وى بكه‌ن، ئه‌و ب تنێ‌یه‌ يێ ده‌وله‌مه‌ند، وخه‌لك هه‌مى هه‌وجه‌ى وينه‌، وئه‌وه‌ خودانێ دلۆڤانییا به‌رفره‌هـ، ئه‌گه‌ر وى بڤێت دێ هه‌وه‌ مرينت، و ل شوينا هه‌وه‌ ملله‌ته‌كێ دى دێ دانت جهێ هه‌وه‌ بگرن، وگوهدارییا وى بكه‌ن، كانێ چاوا وى هوين ژ دوونده‌ها ملله‌ته‌كێ دى يێ به‌رى هه‌وه‌ دان.
هندى ئه‌وه‌ يا خودايێ هه‌وه‌ سۆزێ پێ دده‌ته‌ هه‌وه‌ -گه‌لى بوتپه‌رێسان- ژ جزادانا ل سه‌ر كوفرا هه‌وه‌ هه‌ر دێ ب سه‌رێ هه‌وه‌ ئێت، وهوين ب ڕه‌ڤينا خۆ خودايێ خۆ بێزار ناكه‌ن، ئه‌و دێ شێت هه‌وه‌ زڤڕينته‌ ڤه‌، ئه‌گه‌ر خۆ هوين ببنه‌ هه‌ستى وئاخ ژى.
تو -ئه‌ى موحه‌ممه‌د- بێژه‌: ئه‌ى ملله‌تێ من هوين ل سه‌ر ڕێبازا خۆ كارى بكه‌ن، هندى ئه‌زم ئه‌ز ل سه‌ر وێ ڕێكا خۆ دێ كارى كه‌م يا خودايێ من بۆ من داناى، پاشى هوين دێ زانن -ده‌مێ غه‌زه‌ب ب سه‌ر هه‌وه‌ دا دئێت- كانێ دويماهییا باش دێ يا كێ بت؟ هندى ئه‌وه‌ يێ ژ توخويبێ خۆ ده‌ركه‌فتى وزۆردارى كرى ئه‌و به‌حه‌شتێ وڕازيبوونا خودێ ب ده‌ست خۆ ڤه‌ نائينت.
وبوتپه‌رێسان باره‌ك بۆ خودێ دانا ژ وى تشتێ وى ئافراندى ژ چاندى وفێقى وحه‌يوانان، ئه‌و وى دده‌نه‌ مێڤان وهه‌ژاران، وباره‌كا دى ژ ڤان تشتان وان بۆ صه‌نه‌مێن خۆ دانايه‌، ڤێجا ئه‌و بارا وان بۆ هه‌ڤپشكێن خۆ تايبه‌تكرى ئه‌و بۆ وان ب تنێ‌یه‌، وناگه‌هته‌ خودێ، وئه‌و بارا بۆ خودێ بت ئه‌و دگه‌هته‌ هه‌ڤپشكێن وان. چ خرابه‌ حوكم ولێكڤه‌كرنه‌ وان كرى.
وكانێ چاوا شه‌يتانى ل به‌ر بوتپه‌رێسان شرينكر كو ئه‌و باره‌كێ ژ تشتێ چاندى وحه‌يوانان بۆ خودێ بدانن، وباره‌كێ بۆ هه‌ڤپشكێن خۆ، وه‌سا شه‌يتانان ل به‌ر گه‌له‌ك بوتپه‌رێسان كوشتنا زارۆكێن وان ژ ترسێن فه‌قيرییێ دا شرينكر؛ دا ئه‌و وان بابان ب كوشتنا وێ نه‌فسا خودێ كوشتنا وێ حه‌رامكرى ببه‌نه‌ هيلاكێ، ودا ئه‌و دينێ وان ل به‌ر وان ئالۆز بكه‌ن، ڤێجا دا به‌رزه‌ببن وتێ بچن، وئه‌گه‌ر خودێ ڤيابا ئه‌و ڤێ چه‌ندێ نه‌كه‌ن وان ئه‌و نه‌دكر، به‌لێ چونكى ئه‌و ب حالێ وان ودويماهییا وان يا خراب يێ زانا بوو وى ئه‌و بۆ وان نڤيسى، ڤێجا تو -ئه‌ى موحه‌ممه‌د- وان وبێ به‌ختییا ئه‌و دكه‌ن بهێله‌، خودێ حوكمى د ناڤبه‌را ته‌ ووان دا دێ كه‌ت.
وبوتپه‌رێسان گۆت: ئه‌ڤ حێشتر وچاندییه‌ يێ حه‌رامه‌، كه‌س ژێ ناخۆت ئه‌و تێ نه‌بت يێ ئه‌و ده‌سـتويـرییێ دده‌نێ -ل دويڤ گۆتنا وان- ژ وان يێن ب خزمه‌تا صه‌نه‌مان ڕادبن وهنده‌كێن دى. وئه‌ڤ حێشتره‌ سوياربوونا وان يا حه‌رامه‌، ب چ ڕه‌نگێ هه‌بت چێ نابت كه‌س لێ سويار بت. وئه‌و د چو كاران دا ناڤێ خودێ ل سه‌ر ڤان حێشتران نائينن. وان ئه‌ڤ چه‌نده‌ ژ دره‌و ل سه‌ر نـاڤـێ خودێ كر، پـاشى ژ به‌ر بێ به‌ختییا وان ب ناڤێ خودێ دكر خودێ دێ وان جزا ده‌ت.
وبوتپه‌رێسان گۆت: تشتێ د زكێ ڤان حه‌يوانان دا بۆ زه‌لامێن مه‌ يێ حه‌لاله‌، وبۆ ژنێن مه‌ يێ حه‌رامه‌، ئه‌گه‌ر ئه‌و ساخ هاته‌ سه‌ر دنيايێ، به‌لێ ئه‌گه‌ر ئه‌و هات يێ مرى ژن ومێر تێدا دهه‌ڤپشكن. خودێ جزايێ وان دێ ده‌تێ سه‌را وى شريعه‌تێ وان ژ نك خۆ داناى كو حه‌لالكرن وحه‌رامكرنا خودێ ده‌ستويرى پێ نه‌داى وان ژ نك خۆ كرى. هندى ئه‌وه‌ د ڕێڤه‌برنا كارێ به‌نییێن خۆ دا يێ كاربنه‌جهه‌، و ب وان يێ پڕزانايه‌.
ب ڕاستى ئه‌وێن زارۆكێن خۆ ژ بێ فامى وكێم عه‌قلییا خۆ كوشتين، وئه‌و ڕزقێ خودێ دايه‌ وان ژ دره‌و و ب ناڤێ خودێ وان ل سه‌ر خۆ حه‌رامكرى ئه‌و تێ چوون ووان زيان گه‌هانده‌ خۆ. ب ڕاستى ئه‌و ژ حه‌قییێ دويركه‌فتن، وئه‌و ژ خودانێن هيدايه‌تێ وسه‌ر ڕاستییێ نه‌بوون. وحه‌لالكرن وحه‌رامكرن ژ كارێن تايبه‌تێن خودێنه‌، وحه‌لال ئه‌وه‌ يێ خودێ حه‌لالكرى، وحه‌رام ئه‌وه‌ يێ خودێ حه‌رامكرى، وبۆ كه‌سێ ژ به‌نییێن وى -چ كه‌سه‌ك بت يان كۆمه‌ك بت- چێ نابت شريعه‌ته‌كێ خودێ ده‌ستويرى پێ نه‌داى بۆ به‌نییان بدانت.
وخودايێ مه‌زن ئه‌وه‌ يێ باغ وبيستان بۆ هه‌وه‌ داين: هنده‌ك ژێ ژ سه‌ر عه‌ردى دئێنه‌ هلدان وه‌كى مێوێن ترى، وهنده‌ك ژێ نائێنه‌ هلدان به‌لكى ل سه‌ر بنا خۆ ڕادبن وه‌كى دارقه‌سپ ودارێن دى، ئه‌و د تامێن خۆ دا د ژێك جودانه‌، وزه‌يتوين وهنار، ڕه‌نگێ وان وه‌كى يه‌كه‌، وفێقى وتاما وان يا جودايه‌. هوين -گه‌لى مرۆڤان- ژ به‌رێ وان بخۆن ئه‌گه‌ر ئه‌و هاتنه‌ به‌رى، وهوين وێ زه‌كاتا ل سه‌ر هه‌وه‌ هاتییه‌ فه‌ركرن بده‌ن، وپێ ل توخويبێن ناڤنجییێ د دانا مالـى وخوارنێ وهه‌ر كاره‌كێ دى دا نه‌دانن. هندى خودێ‌یه ‌حه‌ز ژ وان ناكه‌ت يێن پێ ل توخويبێن وى ددانن.
ووى هنده‌ك ژ حه‌يوانان دان، بۆ سياربوونێ ب كێر دئێن چونكى دبلند ومه‌زنن وه‌كى حێشتران، وهنده‌ك ب كێر سوياربوونێ نائێن چونكى دبچويك ونزمن وه‌كى ته‌رش وگۆلان، هوين ژ ڤان حه‌يوانان يێن خودێ بۆ هه‌وه‌ حه‌لالكرين وداينه‌ هه‌وه‌ بخۆن، ودويكه‌فتن بۆ ڕێكێن شه‌يتانى هوين وى تشتێ خودێ حه‌لالكرى حه‌رام نه‌كه‌ن، وه‌كى بوتپه‌رێسان كرى. هندى شه‌يتانه‌ دوژمنه‌كێ ئاشكه‌رايه‌ بۆ هه‌وه‌.
ئه‌ڤ حه‌يوانه‌ يێن خودێ داينه‌ به‌نییێن خۆ ژ حێشتر وچێل وپه‌زى هه‌شت ڕه‌نگن: چار ژ وان ژ په‌زينه‌، يێ سپى نێر ومێ، ويێ ڕه‌ش نێر ومێ. تو بێژه‌ وان: ئه‌رێ خودێ هه‌ردو يێن نێر ژ په‌زى حه‌رامكرينه‌؟ ڤێجا ئه‌گه‌ر وان گۆت: به‌لێ، ئه‌و وان دره‌وكر؛ چونكى ئه‌و هه‌مى نێران ژ په‌زێ سپى وڕه‌ش حه‌رام ناكه‌ن، وتو بێژه‌ وان: ئه‌رێ خودێ هه‌ردو يێن مێ ژ په‌زى حه‌رامكرينه‌؟ ڤێجا ئه‌گه‌ر وان گۆت: به‌لێ، ئه‌و وان ديسا دره‌وكر؛ چونكى ئه‌و هه‌مى مێیان ژ په‌زێ سپى وڕه‌ش حه‌رام ناكه‌ن، وتو بێژه‌ وان: ئه‌رێ خودێ ئه‌و تشتێ د مالبه‌رخێ په‌زێ سپى ويێ ڕه‌ش دا ژ تێشكان حه‌رامكریه‌؟ ئه‌گه‌ر وان گۆت: به‌لێ، ئه‌و وان ديسا دره‌وكر؛ چونكى ئه‌و هه‌مى وان تێشكان حه‌رام ناكه‌ن، هوين زانينه‌كێ بێژنه‌ من ڕاستییا بۆچوونا هه‌وه‌ ئاشكه‌را بكه‌ت، ئه‌گه‌ر هوين دڕاستگۆنه‌ د وى تشتى دا يێ هوين بۆ خودايێ خۆ پالڤه‌دده‌ن.
وچار ڕه‌نگێن دى هه‌نه‌: ئه‌و ژى ژ حێشتران دوونه‌ يێ نێر ومێ، و ژ چێلان دوونه‌ يێ نێر ومێ. تو بێژه‌ وان: ئه‌رێ خودێ هه‌ردو نێر حه‌رامكرينه‌ يان هه‌ردو مێ؟ يان وى ئه‌و تشتێ د مالبچويكێ هه‌ردو مێیان دا ژ نێر ومێیان حه‌رامكرییه‌؟ يان هوين گه‌لى بوتپه‌رێسان دئاماده‌ بوون، ده‌مێ خودێ ب ڤێ حه‌رامكرنێ شيره‌ت ل هه‌وه‌ كرى، ڤێجا كه‌س ژ وى زۆردارتر نينه‌ يێ ژ نك خۆ دره‌وێ ل سه‌ر ناڤێ خودێ بكه‌ت؛ دا ب نه‌زانينا خۆ ئه‌و به‌رێ مرۆڤان ژ ڕێكا هيدايه‌تێ وه‌رگێڕت. هندى خودێ‌یه ‌به‌رێ وى ناده‌ته‌ سه‌ر ڕاستییێ يێ ژ توخويبێن خۆ ده‌ركه‌فتى، ڤێجا دره‌و ژ كيسێ خودايێ خۆ كرى، ومرۆڤ دسه‌ردا برين.
تو بێژه‌: د وێ دا يا خودێ بۆ من ب وه‌حى هنارتى ئه‌ز تشته‌كى حه‌رام نابينم بۆ وى يێ بخۆت ژ وان تشتێن هوين دبێژن دحه‌رامن ژ حه‌يوانان، ئه‌و نه‌بت يێ به‌رى ڤه‌كوشتنێ مرار ببت، يان خوينه‌كا ڕۆن بت، يان گۆشتێ به‌ڕازى بت هندى ئه‌وه‌ ئه‌و يێ پيسه‌، يان ئه‌وێ ڤه‌كوشتنا وى زێده‌گاڤى بت ل سه‌ر ئه‌مرێ خودێ وه‌كى وى يێ ل ده‌مێ ڤه‌كوشتنێ ناڤێ يه‌كى ژبلى خودێ ل سه‌ر هاتبته‌ گۆتن. ڤێجا هه‌چییێ نه‌چار بوو ژ ڤان تشتێن حه‌رام بخۆت ژ به‌ر برسه‌كا زێده‌ بێى ئه‌و ژ دل ژێ بخۆت، وبێى زێده‌ى هه‌وجه‌يییا خۆ بخۆت، هندى خودێ‌یه‌ باش گونه‌هـ ژێبره‌ بۆ وى، ودلۆڤانكاره‌ ب وى. وپشتى هنگى ب سوننه‌تێ هه‌ر ده‌هبه‌يه‌كێ خودان كێلبه‌، وته‌يره‌كێ خودان په‌نج، وكه‌رێن كه‌هى، وصه‌ هاتنه‌ حه‌رامكرن.
وتو بۆ وان به‌حسێ وان حه‌يوان وته‌يران بكه‌ يێن مه‌ ل سه‌ر جوهییان حه‌رامكرين: كو ئه‌و حه‌يوان بوون يێن سمێن وان نه‌ دژێكڤه‌كرى وه‌كى حێشتر وله‌گله‌گێ، وبه‌زێ چێلێ وپه‌زى، ئه‌و به‌ز تێ نه‌بت يێ مايه‌ ب پشتا وان ڤه‌ يان د ڕويڤيكان دا ماى، يان تێكه‌لى هه‌ستییێ پاشییێ وته‌نشتێ بووى. ئه‌و جزادانه‌ك بوو ژ نك مه‌ بۆ وان ژ به‌ر كريارێن وان يێن خراب، وهندى ئه‌مين ئه‌م دڕاستگۆينه‌ د وى تشتى دا يێ مه‌ ژ وان ڤه‌گێـڕاى.
وئه‌گه‌ر وان تو دره‌وين ده‌رێخستى -ئه‌ى موحه‌ممه‌د- تو بێژه‌ وان: خودايێ هه‌وه‌ خودان دلۆڤانییه‌كا به‌رفره‌هه‌ وعه‌زابا وى ژ ملله‌تێ تاوانبار نائێته‌ زڤڕاندن، ڤێجا هوين گونه‌هان بكه‌ن، وخرابییان ب ده‌ست خۆ ڤه‌ بينن. وئه‌ڤ چه‌نده‌ گه‌فه‌كه‌ بۆ وان ژ به‌ر نه‌گوهدارییا وان بۆ پێغه‌مبه‌رى.
ئه‌وێن بوتپه‌رێسى كرى دێ بێژن: ئه‌گه‌ر خودێ ڤيابا ئه‌م وبابێن مه‌ بوتپه‌رێسییێ نه‌كه‌ين وتشته‌كى بێى وى حه‌رام نه‌كه‌ين مه‌ وه‌ نه‌دكر، خودێ به‌رسڤا وان دده‌ت كو ئه‌ڤه‌ مه‌سه‌له‌كه‌ كافرێن به‌رى وان ژى هل دئێخست، وگازییا پێغه‌مبه‌رێن خۆ پێ دره‌و ده‌ردئێخست، وئه‌و ل سه‌ر ڤێ چه‌ندێ دبه‌رده‌وام بوون، حه‌تا عه‌زابا خودێ ب سه‌ر وان دا هاتى. تو بێژه‌ وان: ئه‌رێ تشته‌ك ژ زانينا دورست ل نك هه‌وه‌ هه‌يه‌ هوين بۆ مه‌ ئاشكه‌را بكه‌ن ل دۆر حه‌رامكرنا هه‌وه‌ بۆ ڤان حه‌يوان وچاندییان، وگۆتنا هه‌وه‌ كو خودێ كوفر بۆ هه‌وه‌ يا ڤياى، ويێ پێ ژ هه‌وه‌ ڕازى بووى؟ هندى هوينن د مه‌سه‌لا ڤى دينى دا هه‌ما ب تنێ هويـن دويكه‌فتنا هزر وته‌خمينان دكه‌ن، وهه‌ما هوين دره‌وان دكه‌ن.
تو بێژه‌ وان: هێجه‌تا بنبڕ يا كو هزرێن هه‌وه‌ پێ دئێنه‌ بڕين يا خودێ‌یه‌، وئه‌گه‌ر وى ڤيابا ئه‌و دا به‌رێ هه‌وه‌ هه‌مییان ده‌ته‌ ڕێكا ڕاست.
تو بێژه‌ وان: كانێ هوين شاهدێن خۆ بينن ئه‌وێن شاهده‌ییێ دده‌ن كو خودێ ئه‌ڤ تشته‌ يێن هه‌وه‌ حه‌رامكرين ژ حه‌يوانه‌ت وچاندییان يێن حه‌رامكرين، ڤێجا ئه‌گه‌ر وان -ژ دره‌و وبێ به‌ختى- شاهده‌يى دا تو باوه‌ر ژ وان نه‌كه‌، و ژ وان نه‌به‌ يێن دلچوونێن خۆ كرينه‌ حاكم، و ب وى كارێ وان كرى كو ئه‌و تشتێ خودێ حه‌لالكرى وان حه‌رامكرى، وئه‌و تشتێ خودێ حه‌رامكرى وان حه‌لالكرى وان دره‌و ب ئايه‌تێن خودێ كرى، وتو دويكه‌فتنا وان نه‌كه‌ يێن باوه‌رى ب ژينا دويماهییێ نه‌ئيناى وكار بۆ نه‌كرى، وئه‌وێن شركێ ب خودايێ خۆ دكه‌ن، وپه‌رستنا هنده‌كێن دى د گه‌ل وى دكه‌ن.
تو وان: وه‌رن دا ئه‌ز وێ بۆ هه‌وه‌ بخوينم يا خودێ ل سه‌ر هه‌وه‌ حه‌رامكرى: كو هوين د په‌رستنێ دا تشته‌كى ژ چێكرییێن وى بۆ وى نه‌كه‌نه‌ هه‌ڤپشك، وهوين هه‌مى ڕه‌نگێن په‌رستنێ بۆ وى ب تنێ بكه‌ن، وه‌كى ترسێ وهيڤیێ ودوعايان، وكو هوين قه‌نجییێ د گه‌ل دايبابان بكه‌ن، و ژ ترسێن هه‌ژارییێ دا هوين زارۆكێن خۆ نه‌كوژن؛ چونكى خودێ‌یه‌ رزقێ هه‌وه‌ ويێ وان دده‌ت، وهوين خۆ نێزيكى كرێتییان نه‌كه‌ن، چ دئاشكه‌را بن چ دڤه‌شارتى، وهوين وێ نه‌فسێ نه‌كوژن يا خودێ كوشتنا وێ حه‌رامكرى ئه‌گه‌ر خۆ هێژاى كوشتنێ نه‌كه‌ت وه‌كى تولڤه‌كرنێ ژ وى يێ كوشتنێ بكه‌ت، يان يێ پشتى ژن ئينانێ كرێتییێ بكه‌ت يان يێ ئيسلامێ بهێلت وكافر ببت، ئه‌وا هه‌يه‌ يا به‌حس ژێ هاتییه‌ كرن ژ وێ يا خودێ هوين ژێ داينه‌ پاش، وسۆز ژ هه‌وه‌ وه‌رگرتى كو هوين خۆ ژێ بده‌نه‌ پاش، و ژ وێ يا وى فه‌رمان پێ ل هه‌وه‌ كرى، خودێ شيره‌ت پێ ل هه‌وه‌ كر؛ دا به‌لكى هوين د فه‌رمانێن وى بگه‌هن.
وهوين -ئه‌ى سه‌ركاران- خۆ نێزيكى مالێ ئێتيمى نه‌كه‌ن وه‌سا تێ نه‌بت كو مالێ وى بۆ دورست بكه‌ن ومفاى بگه‌هيننێ، حه‌تا ئه‌و بگه‌هته‌ ده‌مێ بالغبوونێ وبشێت خۆ ب ڕێڤه‌ ببه‌ت، ڤێجا ئه‌گه‌ر ئه‌و گه‌هشته‌ وى ده‌مى هوين مالێ وى بده‌نه‌ڤێ، وهوين ب دادیێ كێشان وپيڤانێ پێك بينن. وئه‌گه‌ر هه‌وه‌ خۆ پێڤه‌ وه‌ستاند كو كێشان وپيڤانا هه‌وه‌ يا دورست بت وپاشى هنده‌ك كێماسى بكه‌فتێ چو گونه‌هـ ل سه‌ر هه‌وه‌ نينه‌، ئه‌م هه‌ر نه‌فسه‌كێ ل دويڤ شيانا وێ بارى لێ دكه‌ين. وئه‌گه‌ر هوين ئاخفتن هوين د گۆتنا خۆ دا دادیێ بكه‌ن و د شاهده‌دان ومه‌هده‌ر وحوكمكرنێ دا مه‌يلداریی ژ حه‌قییێ نه‌كه‌ن، ئه‌گه‌ر خۆ ئه‌وێ هوين د ده‌رحه‌قێ دا دئاخڤن مرۆڤه‌كێ هه‌وه‌ يێ نێزيك ژى بت، ڤێجا هوين بێ حه‌ق مه‌يلداریێ بۆ نه‌كه‌ن، ووێ په‌يمانا خودێ د گه‌ل هه‌وه‌ گرێداى كو هوين كارى ب شريعه‌تێ وى بكه‌ن هوين بجهـ بينن. ئه‌وا هه‌ يا بۆ هه‌وه‌ هاتییه‌ خواندن ژ ئه‌حكامان، خودايێ هه‌وه‌ شيره‌ت پێ ل هه‌وه‌ كر؛ دا به‌لكى هوين بيرا خۆ ل دويماهییا كارێ خۆ بينن.
و ژ تشتێ خودێ شيره‌ت پێ ل هه‌وه‌ كرى ئه‌ڤه‌يه‌ كو هندى ئيسلامه‌ ڕێكا خودێ يا ڕاسته‌ ڤێجا لێ هه‌ڕن، ودويچوونا ڕێكێن به‌رزه‌بوونێ نه‌كه‌ن، ئه‌و دێ هه‌وه‌ بژاله‌ كه‌ن، وهه‌وه‌ ژ ڕێكا خودێ يا ڕاست دوير كه‌ن. ئه‌ڤ به‌رێخۆدانا به‌ر ب ڕێكا ڕاست ڤه‌ ئه‌وه‌ يا خودێ شيره‌ت پێ ل هه‌وه‌ كرى؛ دا به‌لكى هوين ب ڕێكا بجهئينانا ئه‌مرێ وى خۆ ژ عه‌زابا وى بپارێزن.
پاشى هندى خودايێ مه‌زنه‌ ئه‌وه‌ يێ ته‌ورات دايه‌ مووساى تمامكرن بۆ قه‌نجییا خۆ ل سه‌ر قه‌نجيكارێن ملله‌تێ وى، وبه‌رفره‌هكرن بۆ هه‌ر تشته‌كێ هه‌ى ژ كارێن دينێ وان، وهيدايه‌ت وده‌ليل بۆ ڕێكا ڕاست ودلۆڤانى ب وان؛ دا به‌لكى ئه‌و باوه‌رییێ بينن.
وئه‌ڤ قورئانه‌ كيتابه‌كه‌ مه‌ بۆ پێغه‌مبه‌رێ خۆ ئينايه‌ خوارێ، خێرا وێ گه‌له‌كه‌ ڤێجا هوين د وى تشتى دا يێ ئه‌و فه‌رمانێ پێ ل هه‌وه‌ دكه‌ت دويكه‌فتنا وێ بكه‌ن، وته‌قوا خودێ بكه‌ن وبێ ئه‌مرییا وى نه‌كه‌ن؛ دا به‌لكى ڕه‌حم ب هه‌وه‌ بێته‌برن ڤێجا هوين ژ عه‌زابا وى ڕزگار ببن، وقه‌نجییا وى ب ده‌ست خۆ ڤه‌ بينن.
ومه‌ ئه‌ڤ قورئانه‌ ئينا خوارێ؛ دا هوين -ئه‌ى كافرێن عه‌ره‌بان- نه‌بێژن: هه‌ما كيتاب بۆ جوهى وفه‌لان ب تنێ ژ عه‌سمانى هاتییه‌ خوارێ، وئه‌م ژ خواندنا كيتابێن وان د بێ ئاگه‌هـ بووين.
ودا هوين نه‌بێژن: ئه‌گه‌ر كيتابه‌ك ژ عه‌سمانى بۆ مه‌ هاتبا، وه‌كى بۆ جوهى وفه‌لان هاتى، ئه‌م دا ژ وان دسه‌رڕاستتر بين، ئه‌ڤه‌ كيتابه‌ك بۆ هه‌وه‌ هات، وئه‌ڤه‌ هێجه‌ته‌كا ئاشكه‌رايه‌ ژ خودايێ هه‌وه‌ وڕێنيشادان ودلۆڤانییه‌كه‌ بۆ ڤێ ئوممه‌تێ. ڤێجا كه‌س ژ وى زۆردارتر نينه‌ يێ دره‌وێ ب ده‌ليلێن خودێ بكه‌ت وپشت بده‌تێ!! ڤێجا ئه‌وێن هه‌ يێن پشت دده‌ن پاشى ئه‌م دێ ب عه‌زابه‌كا دژوار د ئاگرێ جه‌هنه‌مێ دا وان عه‌زاب ده‌ين؛ ژ به‌ر پشتدانا وان بۆ ئايه‌تێن مه‌، وپاشڤه‌لێدانا وان ژ ڕێكا مه‌.
ئه‌رێ ئه‌و چاڤه‌ریى چنه‌ ژبلى هندێ كو ملياكه‌تێ مرنێ وهاريكارێن وى بێن دا ڕحێن وان بستينن، يان خودايێ ته‌ ل ڕۆژا قيامه‌تێ بێت دا حوكمى د ناڤبه‌را به‌نییان دا بكه‌ت، يان هنده‌ك نيشانێن ڕۆژا قيامه‌تێ بێن وهندێ بگه‌هينن كو نێزيكه‌ قيامه‌ت ڕاببت، ڤێجا پشتى ئه‌و چێ دبت باوه‌رى ئينانا نه‌فسه‌كێ مفايێ وێ ناده‌ت، ئه‌گه‌ر به‌رى هنگى باوه‌رى نه‌ئينا بت، وئه‌گه‌ر ئه‌و يا خودان باوه‌ر ژى بت ئه‌و كار ژێ نائێته‌ قه‌بويلكرن يێ به‌رى هنگى نه‌كربت. تو بێژه‌ وان: هوين چاڤه‌رییى هاتنا وێ چه‌ندێ بن، هندى ئه‌مين ئه‌م چاڤه‌رییى وێينه‌.
هندى ئه‌ون يێن دينێ خۆ ژێكڤه‌كرى پشتى كو ل سه‌ر ته‌وحيدا خودێ وكاركرنا ب شريعه‌تێ وى ئه‌و ديه‌كگرتى، وبووينه‌ پارت وده‌سته‌ك، تو ژ وان يێ به‌رییى، هه‌ما حوكمێ وان ل نك خودێ‌یه‌، پاشى ئه‌و به‌حسێ كريارێن وان دێ بۆ وان كه‌ت.
هه‌چییێ ل ڕۆژا قيامه‌تێ ب قه‌نجییێ ڤه‌ بێته‌ نك خودايێ خۆ هه‌ر قه‌نجییه‌كا وى كربت بۆ ب ده‌هێن وه‌كى وێنه‌، وهه‌چییێ ب خرابییه‌كێ ڤه‌ بێته‌ نك خودايێ خۆ ب خرابییه‌كا وه‌كى وێ ب تنێ ئه‌و دێ ئێته‌ جزادان، وهندى زه‌ڕه‌يه‌كێ زۆردارى ل وان نائێته‌كرن.
تو بێژه‌: هندى ئه‌زم خودايێ من به‌رێ من يێ دايه‌ ڕێكا ڕاست يا كو مرۆڤى دگه‌هينته‌ به‌حه‌شتا وى، كو دينێ ئيسلامێ‌یه‌ يێ دنيا وئاخره‌تا مرۆڤى دورست دكه‌ت، وئه‌و دينێ ته‌وحيدێ‌یه‌ دينێ ئيبراهيمى، وئيبراهيم ژ وان نه‌بوو يێن شريك بۆ خودێ ددانان.
تو بێژه‌: هندى نڤێژا من وقوربانێ منه‌ ب تنێ بۆ خودێنه‌، نه‌ بۆ صه‌نه‌م ومرى وئه‌جنانه‌، ونه‌ بۆ كه‌س ژ وانه‌ يێن هوين ژبلى خودێ قوربانان بۆ دده‌ن، وژينا من ومرنا من بۆ خودێ‌یه ‌خودايێ هه‌مى چێكرییان.
چو هه‌ڤپشك بۆ وى نينن نه‌ د خوداينییا وى دا ونه‌ د په‌رستن وناڤ وسالۆخه‌تێن وى دا، و ب ته‌وحيدا صافى خودايێ من فه‌رمان ل من كرییه‌، وئه‌ز يه‌كه‌مين كه‌سم ژ ڤێ ئوممه‌تێ من خۆ ب ده‌ست خودێ ڤه‌ به‌رداى وباوه‌رى پێ ئيناى.
تو بێژه‌: ئه‌رێ ژبلى خودێ ئه‌ز خودايه‌كێ دى بۆ خۆ بدانم، وئه‌و ئافرانده‌ر وخودانێ هه‌ر تشته‌كییه‌؟ ومرۆڤه‌ك كاره‌كێ خراب ناكه‌ت ئه‌گه‌ر گونه‌ها وێ خرابییێ ل سه‌ر وى نه‌بت، ونه‌فسه‌كا گونه‌هكار بارێ نه‌فسه‌كا دى هل ناگرت، پاشى ل ڕۆژا قيامه‌تێ زڤڕينا هه‌وه‌ بۆ نك خودايێ هه‌وه‌يه‌، ڤێجا ئه‌و به‌حسێ وى تشتێ هوين تێدا ژێك جودا دبوون.
وخودێ‌یه‌ يێ هوين كرينه‌ جێگرێن وان يێن به‌رى هه‌وه‌ ل عه‌ردى پشتى خودێ ئه‌و مراندين، وهوين ل جهێ وان داناين؛ دا هوين پشتى وان ب گوهدارییا خودايێ خۆ عه‌ردى ئاڤاكه‌ن، ووى هنده‌ك ژ هه‌وه‌ د ڕزقى وهێزێ دا چه‌ند ده‌ره‌جه‌كان ب سه‌ر هنده‌كان ئێخستينه‌؛ دا ئه‌و ب وى تشتێ وى دايه‌ هه‌وه‌ هه‌وه‌ بجه‌ڕبينت، ڤێجا يێ شوكردار ژ يێ نه‌ شوكردار -بۆ مرۆڤان- ئاشكه‌را ببت. هندى خودايێ ته‌يه‌ يێ عه‌زاب ب له‌زه‌ وئه‌و باش گونه‌هـ ژێبرێ دلۆڤانكاره‌.
(المص) گۆتن ل سه‌ر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌.
ئه‌ڤ قورئانه‌ كيتابه‌كا مه‌زنه‌ خودێ بۆ ته‌ ئينايه‌ خوارێ، ڤێجا بلا چو گومان د دلێ ته‌ دا نه‌بت كو خودێ ئه‌و ئينايه‌ خوارێ، وچو ته‌نگاڤى ژى د ده‌رحه‌قا به‌لاڤكرنا وێ دا بلا ل نك ته‌ نه‌بت، مه‌ ئه‌و بۆ ته‌ ئينا خوارێ؛ دا تو كافران پێ بترسينى وبيرا خودان باوه‌ران پێ بينییه‌ڤه‌.
هوين دويكه‌فتنا وێ بكه‌ن يا ژ نك خودايێ هه‌وه‌ ڤه‌ بۆ هه‌وه‌ هاتى ژ كيتاب وسوننه‌تێ وپێگيرییێ ب فه‌رمانێن وێ بكه‌ن، وژبلى خودێ هوين دويكه‌فتنا چو دۆست وسه‌ركارێن وه‌كى شه‌يتان وڕێبه‌ر وزانايان نه‌كه‌ن. هوين كێمه‌كێ بيرا خۆ لێ دئيننه‌ ڤه‌، ووجێ بۆ خۆ ژێ دگرن، و ل حه‌قییێ دزڤڕنه‌ڤه‌.
وخه‌لكێ چه‌ند گوندان ژ به‌ر نه‌گوهدارییا وان بۆ پێغه‌مبه‌ران مه‌ تێ برن، ووێ چه‌ندێ شه‌رمزارییا د دنيايێ دا يا كو سه‌رى دكێشته‌ ڕه‌زيلییا ئاخره‌تێ ئينا ڕێكا وان، ڤێجا عه‌زابا مه‌ جاره‌كێ گه‌هشته‌ وان ده‌مێ ئه‌و دنڤستى ب شه‌ڤ، وجاره‌كا دى ده‌مێ ئه‌و دنڤستى ل نيڤرۆ. وخودێ ب تايبه‌تى به‌حسێ ڤان هه‌ردو ده‌مان كر؛ چونكى ئه‌و هه‌ردو ده‌م يێن ڕحه‌تییێ وته‌ناهییێنه‌، ڤێجا هاتنا عه‌زابێ ل وان ده‌مان كرێتتر ودژوارتره‌.
ڤێجا ده‌مێ عه‌زاب گه‌هشتییه‌ وان ب تنێ گۆتنا وان ئه‌و بوو وان ئعتراف ب گونه‌هـ وخه‌له‌تییا خۆ كر، وكو ئه‌و دهێژاى وێ عه‌زابێنه‌ يا كو ب سه‌ر وان دا هاتى.
ڤێجا مسۆگه‌ر ئه‌م دێ پسيارێ ژ وان ملله‌تان كه‌ين يێن پێغه‌مبه‌ر بۆ هاتينه‌ هنارتن: ئه‌رێ هه‌وه‌ چ به‌رسڤ دابوو پێغه‌مبه‌رێن مه‌؟ ومسۆگه‌ر ئه‌م دێ پسيارا پێغه‌مبه‌ران ژى كه‌ين كانێ وان په‌يامێن خودايێ خۆ گه‌هاندينه‌، وكانێ ملله‌تێن وان چ به‌رسڤ دابوو وان.
ڤێجا مسۆگه‌ر ئه‌م دێ بۆ خه‌لكى هه‌مییێ وان كرياران بێژين يێن وان كرين ژ وان كارێن مه‌ پێ دزانى ژ تشتێ مه‌ فه‌رمان پێ ل وان كرى وئه‌و ژێ داينه‌ پاش، و د چو حالان دا ئه‌م ژ وان دبێ ئاگه‌هـ نه‌بووين.
وكێشانا كريارێن مرۆڤان ل ڕۆژا قيامه‌تێ دێ ب ته‌رازییه‌كا ڕاست بت، ب دادییا چو زۆردارى د گه‌ل دا نه‌، ڤێجا هه‌چییێ كێشانا كريارێن وى -ژ به‌ر خێرێن وى يێن زۆر- گران بوو ئه‌و ئه‌ون يێن سه‌ركه‌فتى.
وهه‌چییێ كێشانا كريارێن وى -ژ به‌ر خرابییێن وى يێن زۆر- سڤك بوو ئه‌و ئه‌ون يێن بارا خۆ ژ ڕازيبوونا خودێ به‌رزه‌كرى؛ ژ به‌ر زێده‌گاڤییا وان كرى ب نه‌گوهدانا ئايه‌تێن خودێ.
و ب ڕاستى مه‌ هويـن د عـه‌ردى دا دانـان، ومـه‌ ئـه‌و بۆ هه‌وه‌ كره‌ جهێ ئاكنجيبوونێ، ومه‌ ئه‌و تشتێ هوين پێ بژين ژ خوارن وڤه‌خوارنان بۆ هه‌وه‌ لێ دانان، و د گه‌ل هندێ ژى شوكرا هه‌وه‌ بۆ قه‌نجییێن خودێ يا كێمه‌.
و ب ڕاستى مه‌ قه‌نجى د گه‌ل هه‌وه‌ كر ده‌مێ مه‌ هێڤێنێ هه‌وه‌ -كو ئاده‌مه‌- ژ چونه‌يێ دا پاشى مه‌ ئه‌و كره‌ خودان ڕه‌نگ وڕوییه‌كێ چێتر ژ يێ گه‌له‌ك چێكرییان، پاشى مه‌ فه‌رمان ل فريشته‌يان كر ئه‌و خۆ بۆ وى بچه‌مينن ئينا وان هه‌مییان خۆ بۆ وى چه‌ماند، ئبليس تێ نه‌بت ئه‌و د گه‌ل وان بوو به‌لێ ژ دلڕه‌شى وى خۆ نه‌چه‌ماند.
خودێ ب نه‌ڕازيبوون ڤه‌ ل سه‌ر خۆنه‌چه‌ماندنا ئبليسى گۆتێ: ئه‌و چ بوو نه‌هێلاى تو خۆ بچه‌مينى ده‌مێ من فه‌رمان ل ته‌ كرى؟ ئينا ئبليسى گۆت: ئافراندنا من ژ يا وى چێتره‌؛ چونكى ئه‌ز ژ ئاگرى يێ هاتيمه‌ ئافراندن، وئه‌و ژ ته‌قنێ. ڤێجا وى هزركر ئاگر ژ ئاخێ ب قه‌درتره‌.
خودێ گۆته‌ ئبليسى: پا دێ ژ به‌حه‌شتێ هه‌ڕه‌ خوارێ؛ چونكى بۆ ته‌ چێ نابت تو خۆ تێدا مه‌زن بكه‌ى، ڤێجا تو ژ به‌حه‌شتێ ده‌ركه‌ڤه‌، هندى تويى تو ژ بێ خێر وڕه‌زيلانى.
ئبليسى -ده‌مێ ژ دلۆڤانییا خودێ بێ هيڤى بووى- گۆتێ: تو من حه‌تا ڕۆژا ڕابوونێ بهێله‌؛ دا ئه‌ز بشێم وى دسه‌ردا ببه‌م يێ ئه‌ز بشێمێ ژ دوونده‌ها ئاده‌مى.
خودێ گۆت: هندى تويى تو ژ وانى يێن من ئه‌جه‌لێ وان پاش ئێخستى حه‌تا پفكرنا يه‌كێ د بۆڕییێ دا، هنگى هه‌مى خودان ڕح دمرن.
ئبليسێ له‌عنه‌تى گۆت: پا ژ به‌ر كو ته‌ ئه‌ز دسه‌ردا بريمه‌ ئه‌ز دێ گه‌له‌ك بزاڤێ كه‌م دا دوونده‌ها ئاده‌مى د سه‌ر ڕێكا ته‌ يا ڕاست دا ببه‌م، وئه‌ز دێ وان ژ وێ ئيسلاما ته‌ خوڕستییا وان ل سه‌ر داى پاشڤه‌ لێ ده‌م.
پاشى ژ هه‌مى لايان ڤه‌ ئه‌ز دێ ئێمه‌ وان؛ دا وان ژ حه‌قییێ پاشڤه‌ لێ بده‌م، وئه‌ز دێ نه‌حه‌قییێ ل به‌ر وان شرين كه‌م، ودێ دلێ وان به‌مه‌ دنيايێ، ودێ گومانێ بۆ وان د ئاخره‌تێ دا چێكه‌م، وتو پترییا دوونده‌ها ئاده‌مى نابينى شوكرا قه‌نجییا ته‌ بكه‌ن.
خودێ گۆته‌ ئبليسى: تو بێ بها وده‌ركرى ژ به‌حه‌شتێ ده‌ركه‌ڤه‌، سويند بت ئه‌ز دێ جه‌هنه‌مێ ژ ته‌ و ژ هه‌چییێ دويكه‌فتنا ته‌ بكه‌ت ژ دوونده‌ها ئاده‌مى تژى كه‌م.
وئه‌ى ئاده‌م تو وژنا خۆ حه‌ووا د به‌حشتێ دا ئاكنجى ببن، و ل هه‌چى جهێ هه‌وه‌ بڤێت ژ فێقییێ وێ بخۆن، وهوين نێزيكى ڤێ دارێ (يا كو بۆ وان هاتییه‌ ده‌سنيشانكرن) نه‌بن، ڤێجا ئه‌گه‌ر هه‌وه‌ وه‌ كر هوين دێ ژ وان زۆرداران بن يێن پێ ل توخويبێن خودێ داناى.
ئينا شه‌يتانى بێ ئه‌مرییا خودێ ئينا سه‌ر دلێ ئاده‌مى وحه‌ووايێ كو ئه‌و ژ وێ دارێ بخۆن يا خودێ ئه‌و ژێ پاشڤه‌ لێ داين؛ دا ئه‌و جهێ ل به‌ر وان هاتییه‌ ڤه‌شارتن ژ عه‌وره‌تێ وان بۆ وان ئاشكه‌را ببت، وبۆ سه‌ردابرن وى گۆته‌ وان: هه‌ما ژ به‌ر هندێ خودايێ هه‌وه‌ هوين ژ خوارنا فێقییێ ڤێ دارێ پاشڤه‌ لێ دان دا هوين ژى نه‌بنه‌ دو فريشته‌، ودا هوين نه‌بنه‌ ژ وان يێن هه‌ر زێندى دمينن.
وشه‌يتانى بۆ ئاده‌مى وحه‌ووايێ سويند ب خودێ خوار كو وى دڤێت شيره‌تێ ل وان بكه‌ت ده‌مێ ژ وان دخوازت كو ئه‌و ژ دارێ بخۆن، ووى دره‌و دكر.
ئينا وى ئه‌و هه‌ردو خڕاندن ودسه‌ردابرن، ووان ژ وێ دارێ خوار يا خودێ ئه‌و ژێ پاشڤه‌ لێ داين، ڤێجا ده‌مێ وان ژێ خوارى عه‌وره‌تێ وان ل به‌ر وان ئاشكه‌را بوو، وئه‌و تشتێ خودێ ئه‌و به‌رى هنگى پێ ستاره‌كرين نه‌ما، ڤێجا وان ده‌ست دايێ به‌لگێن به‌حه‌شتێ دانه‌ به‌ر خۆ، وخودايێ وان گازى وان كر: ئه‌رێ ما من هوين ژ خوارنا وێ دارێ نه‌ دابوونه‌ پاش، ومن نه‌گۆتبوو هه‌وه‌: هندى شه‌يتانه‌ دوژمنه‌كێ ئاشكه‌رايه‌ بۆ هه‌وه‌؟ و ژ ڤێ ئايه‌تێ ديار دبت كو دياركرنا عه‌وره‌تى كاره‌كێ مه‌زنه‌، وتشته‌كێ كرێته‌.
ئاده‌مى وحه‌ووايێ گۆت: خودايێ مه‌ ب خوارنا ژ دارێ مه‌ زۆردارى ل خۆ كر، وئه‌گه‌ر تو ل مه‌ نه‌بۆرى ودلۆڤانییێ ب مه‌ نه‌به‌ى مسوگه‌ر ئه‌م دێ ژ وان بين يێن بار وپشكێن خۆ ل دنيايێ وئاخره‌تێ به‌رزه‌كرين.
خودايێ مه‌زن گۆته‌ ئاده‌مى وحه‌ووايێ وئبليسى: هوين ژ عه‌سمانى به‌ر ب عه‌ردى ڤه‌ هه‌ڕنه‌ خوارێ، وهنده‌ك ژ هه‌وه‌ بۆ هنده‌كان دێ بنه‌ دوژمن، وجهه‌ك بۆ هه‌وه‌ ل عه‌ردى هه‌يه‌ هوين لێ ئاكنجى ببن وحه‌تا دمرن خۆشییێ لێ ببه‌ن.
خودێ گۆته‌ ئاده‌مى وحه‌ووايێ ودوونده‌ها وان: ژينا هه‌وه‌ دێ ل وێرێ بت، ئانه‌كۆ: ژينا خۆ يا دنيايێ هوين ل عه‌ردى دێ بۆرينن، ومرنا هه‌وه‌ ژى دێ ل وێرێ بت، وخودايێ هه‌وه‌ هه‌ر ژ وێرێ دێ هه‌وه‌ ڕاكه‌ته‌ڤه‌، وبۆ ڕۆژا قيامه‌تێ كۆم كه‌ت.
ئه‌ى دوونده‌ها ئاده‌مى ب ڕاستى مه‌ جلكه‌كێ دايه‌ هه‌وه‌ عه‌وره‌تێ هه‌وه‌ ڤه‌شێرت، كو جلكێ فه‌ره‌، وجلكه‌ك بۆ جوانییێ وخه‌ملاندنێ مه‌ يێ دايه‌ هه‌وه‌، وئه‌ڤه‌ يێ خۆشى پێ برنێیه‌. وجلكێ ته‌قوا خودێ كو هوين پێگيرییا ب فه‌رمانێن وى بكه‌ن باشترين جلكه‌ بۆ خودان باوه‌رى. ئه‌وا هه‌ يا خودێ منه‌ت پێ ل هه‌وه‌ كرى ژ نيشانێن خوداينى وته‌وحيد وقه‌نجى ودلۆڤاينییا وى ب به‌نییێن وى؛ بۆ هندێ‌یه‌ دا به‌لكى هوين بيرا خۆ ل ڤان قه‌نجییان بينن، وسوپاسییا خودێ سه‌را بكه‌ن. و د ڤێ چه‌ندێ دا دياركرنا وێ قه‌نجییێ هه‌يه‌ يا خودێ منه‌ت پێ ل به‌نییێن خۆ كرى.
ئه‌ى دوونده‌ها ئاده‌مى بلا شه‌يتان هه‌وه‌ نه‌خاپينت، وگونه‌هێ ل به‌ر هه‌وه‌ شرين نه‌كه‌ت، هه‌ر وه‌كى وى ل به‌ر دايبابێن هه‌وه‌ ئاده‌م وحه‌ووايێ شرينكرى، ڤێجا ژ به‌ر هندێ وى ئه‌و هه‌ردو ژ به‌حه‌شتێ ده‌رێخستن، ئه‌و وان جلكێن خودێ ئه‌و پێ ستاره‌كرين ژ به‌ر وان دكه‌ت؛ دا عه‌وره‌تێ وان نيشا وان بده‌ت. هندى شه‌يتانه‌ ئه‌و ودوونده‌هـ ونفشێ وى هه‌وه‌ دبينن بێى هوين وان ببينن ڤێجا لێ دهشيار بن. هندى ئه‌مين مه‌ شه‌يتان يێن كرينه‌ دۆست وسه‌ركار بۆ وان كافرێن باوه‌رییێ ب ته‌وحيدا خودێ نه‌ئينن، وپێغه‌مبه‌رێن وى ڕاستگۆ نه‌ده‌رێخن، وكارى ب ڕێكا وى نه‌كه‌ن.
وئه‌گه‌ر كافران كاره‌كێ كرێت كر هێجه‌تا خۆ دكه‌نه‌ ئه‌و كو وان ئه‌ڤ چه‌نده‌ يا ژ بابێن خۆ گرتى، وكو خودێ فه‌رمان ب ڤێ چه‌ندێ يا ل وان كرى. تو بێژه‌ وان: هندى خودێ‌یه‌ فه‌رمانێ ب كارێن كرێت وخراب ل به‌نییێن خۆ ناكه‌ت، ئه‌رێ -گه‌لى بوتپه‌رێسان- تشتێ هوين نه‌زانن ژ دره‌و وبێ به‌ختى هوين ژ كيسێ خودێ دبێژن؟
تو بێژه‌ وان: خودايێ من فه‌رمان ب دادییێ كرییه‌، وفه‌رمان ل هه‌وه‌ كرییه‌ كو هوين عيباده‌تى ل هه‌ر جهه‌كێ هه‌بت و ب تايبه‌تى ل مزگه‌فتان بۆ وى ب تنێ بكه‌ن، وكو هوين دوعا وگازییان ب دله‌كێ صافى ژ وى ب تنێ بكه‌ن، وكو هوين باوه‌رییێ ب ڕابوونا پشتى مرنێ بينن. ووه‌كى وى هوين ژ چوننه‌يێ داين وه‌سا ئه‌و دشێت جاره‌كا دى ژينێ بده‌ته‌ هه‌وه‌.
خودێ به‌نییێن خۆ كرنه‌ دو ده‌سته‌ك: به‌رێ ده‌سته‌كه‌كێ دا ڕێكا ڕاست، وده‌سته‌كه‌كێ به‌رزه‌بوونا ژ ڕێكا ڕاست ل سه‌ر فه‌ر بوو؛ چونكى وان شه‌يتان بۆ خۆ ژبلى خودێ كربوونه‌ سه‌ركار، ڤێجا وان ژ نه‌زانين گوهدارییا وان شه‌يتانان دكر ووان هزر دكر كو ئه‌و يێن ل سه‌ر ڕێكا ڕاست.
ئه‌ى دوونده‌ها ئاده‌مى هوين ل ده‌مێ كرنا هه‌ر نڤێژه‌كێ ب وى كاروكۆكى بن يێ شريعه‌تى فه‌رمان پێ ل هه‌وه‌ كرى، كو جلكه‌ك بت عه‌وره‌تێ هه‌وه‌ بڤه‌شێرت ويێ پاك وبژوين بت، و ژ تشتێ پاقژ يێ خودێ دايه‌ هه‌وه‌ هوين بخۆن وڤه‌خۆن، و د وێ چه‌ندێ دا دناڤنجى بن وپێ ل توخويبان نه‌دانن. هندى خودێ‌یه‌ حه‌ز ژ وان ناكه‌ت يێن ده‌ست به‌ردان وزێده‌گاڤییێ د خوارن وڤه‌خوارن وكارێن دى دا دكه‌ن.
تو -ئه‌ى موحه‌ممه‌د- بێژه‌ وان: ئه‌رێ كێ ئه‌و جلكێ باش يێ خودێ كرییه‌ خه‌مل بۆ هه‌وه‌ ل سه‌ر هه‌وه‌ حه‌رام كرییه‌؟ وكێ خۆشى پێ برنا ب ڕزقێ حه‌لال يێ خودێ داى حه‌رام كرییه‌؟ تو بێژه‌ وان: هندى ئه‌و جلك وخوارن وڤه‌خوارنێن پاقژن يێن خودێ حه‌لال كرين د ژينا دنيايێ دا بۆ وانه‌ يێن باوه‌رى ئيناى وخه‌لكێ دى ژى پشكدارییا وان تێدا دكه‌ن، و ل ڕۆژا قيامه‌تێ بۆ وان ب تنێ نه‌. وه‌كى ڤێ به‌رفره‌هكرنێ خودێ ئايه‌تان بۆ وى ملله‌تى به‌رفره‌هـ دكه‌ت يێ بزانت چ بۆ دئێته‌ گۆتن، وتێ بگه‌هت.
تو بێژه‌ وان: خودێ كارێن كرێت يێن حه‌رام كرين، چ دئاشكه‌را بن، چ دڤه‌شارتى، ووى گونه‌هـ هه‌مى يێن حه‌رام كرين، وگونه‌ها ژ هه‌مییان مه‌زنتر ئه‌وه‌ مرۆڤ زۆردارییێ ل خه‌لكى بكه‌ت، هندى ئه‌ڤ كاره‌يه‌ يێ دويره‌ ژ حه‌قییێ، ووى حه‌رام كرییه‌ كو هوين ژبلى خودێ په‌رستنا تشته‌كى بكه‌ن يێ وى چو هێجه‌ت وده‌ليل پێ نه‌ئيناينه‌ خوارێ، ئه‌وێ ڤى كارى بكه‌ت وى چو هێجه‌ت نينن، ووى حه‌رام كرییه‌ كو هوين ژ دره‌و وبێ به‌ختى وى تشتى ل سه‌ر ناڤێ خودێ بێژن يێ وى نه‌گۆتى، وه‌كى پالڤه‌دانا كوڕه‌كى بۆ وى، وحه‌رامكرنا هنده‌ك جلك وخوارنێن حه‌لال.
وهه‌ر كۆمه‌كا ل سه‌ر كوفرا ب خودێ ونه‌باوه‌رى ئينانا ب پێغه‌مبه‌رێن وى كۆم ببن ده‌مه‌ك هه‌يه‌ كو عه‌زاب تێدا ب سه‌ر وان دا بێت، ڤێجا ئه‌گه‌ر ئه‌و ده‌م هات يێ خودێ بۆ تێبرنا وان داناى ده‌ليڤه‌يه‌كێ نه‌ ئه‌و ژێ دئێنه‌ پاشخستن، ونه‌ پێشخستن.
ئه‌ى دوونده‌ها ئاده‌مى ئه‌گه‌ر پێغه‌مبه‌رێن من ژ ملله‌تێن هه‌وه‌ بۆ هه‌وه‌ هاتن، ئايه‌تێن كيتابا من بۆ هه‌وه‌ بخوينن، ووان ده‌ليلان بۆ هه‌وه‌ بێژن يێن ڕاستییا وێ يا ئه‌و بۆ هه‌وه‌ پێ هاتين ئاشكه‌را بكه‌ن هوين گوهدارییا وان بكه‌ن، ئێدى هه‌چییێ خۆ ژ غه‌زه‌با من بپارێزت وكارێ خۆ چاك بكه‌ت ل ڕۆژا قيامه‌تێ چو ترسا ژ عه‌زابا خودێ ل سه‌ر وى نينه‌، وئه‌و ل سه‌ر وێ بارا ژ دنيايێ نه‌گه‌هشتییێ ب خه‌م ناكه‌ڤت.
وئه‌و كافرێن دره‌و ب ده‌ليلێن ته‌وحيدا خودێ كرى، وخۆ د سه‌ر ڕا ديتى، ئه‌ون خه‌لكێ ئاگرى هه‌ر دێ تێدا مينن، وچو جاران ئه‌و ژێ ده‌رناكه‌ڤن.
كه‌س ژ وى زۆردارتر نينه‌ يێ دره‌وان ل سه‌ر ناڤێ خودێ بكه‌ت، يان دره‌وێ ب وان ئايه‌تێن وى بكه‌ت يێن وى ئيناينه‌ خوارێ، ئه‌وان ئه‌و بارا عه‌زابێ يا كو د له‌وحێ پاراستى دا بۆ وان هاتییه‌ نڤيسين دێ گه‌هتێ، حه‌تا ئه‌گه‌ر ملياكه‌تێ مرنێ وهاريكارێن وى هاتن دا ڕحا وان بستينن دێ بێژنێ: كانێ ئه‌و هه‌ڤپشكێن هه‌وه‌ ژبلى خودێ په‌رستن بۆ دكر دا هه‌وه‌ ژ ڤى حالـى ڕزگار؟ وان گۆت: وان ئه‌م هێلاين، ووان هنگى ئيعتيراف كر ئه‌و د دنيايێ دا دكافر بوون.
خودايێ مه‌زن گۆته‌ ڤان بوتپه‌رێسێن بێ به‌خت: هوين د گه‌ل كۆمێن كافرێن وه‌كى خۆ ژ ئه‌جنه‌ ومرۆڤێن به‌رى هه‌وه‌ چووين هه‌ڕنه‌ د ئاگرى دا، هه‌ر جاره‌كا كۆمه‌ك ژ ملله‌ته‌كى چوو د ئاگرى دا له‌عنه‌تێ ل كۆما وه‌كى خۆ دكه‌ت يا ئه‌و ب چاڤلێكرنا وێ دسه‌ردا چووى، حه‌تا ئه‌گه‌ر يێن به‌راهییێ ويێن دويماهییێ ژ خه‌لكێ ملله‌تێ كافر هه‌مى د ئاگرى دا گه‌هشتنه‌ يه‌ك، يێن دويماهییێ ئه‌وێن د دنيايێ دا چاڤ ل مه‌زنێن خۆ دكر دبێژن: خودايێ مه‌ ئه‌وێن هه‌نه‌ يێن به‌رێ مه‌ ژ حه‌قییێ وه‌رگێڕاى، ڤێجا تو عه‌زابه‌كا دوقاتى ژ ئاگرى بده‌ وان، خودێ گۆت: بۆ هه‌مییان دوقاتییه‌، يه‌عنى: بۆ هه‌وه‌ وبۆ وان عه‌زابه‌كا دوقاتى ژ ئاگرى هه‌يه‌، به‌لێ هوين -ئه‌ى دويكه‌فتییان- نزانن كانێ چ عه‌زاب ونه‌خۆشى بۆ هه‌وه‌ هه‌يه‌.
ومه‌زنان گۆته‌ دويكه‌فتییێن خۆ: ئه‌م وهوين د عه‌زابێ دا وه‌كى يه‌كين هوين ژ مه‌ دچێتر نينن، خودێ گۆته‌ وان هه‌مییان: ژ به‌ر وان گونه‌هێن هه‌وه‌ ب ده‌ست خۆ ڤه‌ ئيناين هوين تام بكه‌نه‌ عه‌زابێ. ئانه‌كۆ: عه‌زابا جه‌هنه‌مێ.
هندى ئه‌و كافرن يێن دره‌و ب وان ئايه‌تێن مه‌ كرى يێن ته‌وحيدا مه‌ ئاشكه‌را دكه‌ن، و ژ دفن بلندى وخۆمه‌زنكرن كار ب شريعه‌تێ مه‌ نه‌كرى، ده‌رگه‌هێن عه‌سمانى بۆ كارێن وان ده‌مێ ئه‌و دساخ وبۆ ڕحێن وان ده‌مێ دمرن نائێنه‌ ڤه‌كرن، ونابت ئه‌ڤ كافره‌ بچنه‌ د به‌حه‌شتێ دا حه‌تا حێشتر د كونا ده‌رزيكێ ڕا بچت، وئه‌ڤه‌ تشته‌كێ موسته‌حيله‌. ووه‌كى ڤى جزاى ئه‌م دده‌ينه‌ وان يێن تاوانێن وان بووينه‌ گه‌له‌ك، وسه‌رداچوونا وان زێده‌ بووى.
ئه‌ڤ كافره‌ هه‌روهه‌ر دێ د ئاگرى دا بن، جهه‌كێ ڕائێخستى ژ جه‌هنه‌مێ بۆ وان هه‌يه‌، و ل هنداڤى وان په‌ردێن ب سه‌رداداى هه‌نه‌. و ب عه‌زابه‌كا وه‌كى ڤێ دژوار خودێ وان زۆرداران عه‌زاب دده‌ت يێن ب كوفرێ ونه‌گوهدارییێ پێ ل توخويبێن وى داناى.
وئه‌وێن باوه‌رى ب خودێ ئيناى و ل دويڤ شيانا خۆ كارێن چاك كرين -خودێ وى بارى ل نه‌فسه‌كێ ناكه‌ت يێ نه‌شێتێ- ئه‌و به‌حه‌شتينه‌، هه‌روهه‌ر دێ تێدا بن وقه‌ت ژێ ده‌رناكه‌ڤن.
وخودێ ئه‌و كه‌رب ونه‌ڤيانا د دلێ خه‌لكێ به‌حه‌شتێ دا هه‌ى ئينا ده‌رێ، و ژ تمامییا وێ قه‌نجییا د گه‌ل وان هاتییه‌ كرن ئه‌و د به‌حه‌شتێ دانه‌ ڕويبار د بن وان ڕا دچن. وده‌مێ به‌حه‌شتى چووينه‌ به‌حه‌شتێ گۆتن: سوپاسى بۆ وى خودايى بت يێ به‌رێ مه‌ دايه‌ وى كارێ چاك يێ ئه‌م گه‌هاندينه‌ ڤێ قه‌نجییێ يا ئه‌م تێدا، ونه‌دبوو كو به‌رێ مه‌ بۆ ڕێكا ڕاست بێته‌ دان ئه‌گه‌ر نه‌ خودێ با به‌رێ مه‌ دايه‌ ڤێ ڕێكێ، وئه‌م ل سه‌ر موكم كرين، ب ڕاستى پێغه‌مبه‌رێن خودايێ مه‌ ب حه‌قییێ هاتبوون ده‌مێ وان مزگينى دايه‌ وان يێن گوهدارییێ دكه‌ن وگه‌ف ل وان كرى يێن گوهدارى نه‌كرى، وبۆ قه‌درگرتن گازى وان هاته‌كرن: كو ئه‌و به‌حه‌شتا هه‌ خودێ ب ڕه‌حما خۆ و ژ به‌ر وێ باوه‌رى وكارێ چاك يێ هه‌وه‌ كرى دا هه‌وه‌ وهوين لێ كرنه‌ ميراتگر.
وخه‌لكێ به‌حه‌شتێ -پشتى چووينه‌ تێدا- گازى خه‌لكێ ئاگرى كر وگۆتن: هندى ئه‌مين مه‌ ئه‌و ڕاست ديت يا خودێ ل سه‌ر ئه‌زمانێ پێغه‌مبه‌رێن خۆ سۆز پێ دايه‌ مه‌، ئه‌رێ هه‌وه‌ ژى ئه‌و ڕاست ديت يا خودێ ل سه‌ر ئه‌زمانێن پێغه‌مبه‌رێن هه‌وه‌ سۆز پێ دايه‌ هه‌وه‌؟ ڤێجا خه‌لكێ ئاگرى به‌رسڤا وان دا وگۆت: به‌لێ ئه‌وا خودايێ مه‌ سۆز پێ دايه‌ مه‌ مه‌ ديت. ئينا بانگهلدێره‌كى د ناڤ خه‌لكێ به‌حه‌شتێ وخه‌لكێ جه‌هنه‌مێ دا كره‌ گازى: كو له‌عنه‌تا خودێ ل وان زۆرداران بت يێن پێ ل توخويبێن خودێ داناى، وكافرى ب خودێ وپێغه‌مبه‌رێ وى كرى.
ئه‌ڤ كافره‌ بوون يێن به‌رێ خه‌لكى ژ ڕێكا خودێ يا ڕاست وه‌ردگێڕا، ودڤێا ڕێك يا خوار بت، دا كه‌س ڤێ نه‌كه‌ڤت، وئه‌و ب ئاخره‌تێ -وتشتێ لێ هه‌ى- دكافرن.
و د ناڤبه‌را خه‌لكێ به‌حه‌شتێ وخه‌لكێ جه‌هنه‌مێ دا په‌رژانه‌كێ مه‌زن يێ كو دبێژنێ: (ئه‌عراف) هه‌يه‌، و ل سه‌ر ڤى په‌رژانى هنده‌ك زه‌لام هه‌نه‌ خه‌لكێ به‌حه‌شتێ وخه‌لكێ جه‌هنه‌مێ ب نيشانان دناسن، وه‌كى سپياتییا ڕوییێ به‌حه‌شتییان، وڕه‌شاتییا ڕوییێ جه‌هنه‌مییان، وئه‌ڤ زه‌لامه‌ ئه‌ون يێن باشى وخرابییێن وان هندى يه‌ك لێ هاتين ئه‌و چاڤه‌ڕییى ڕه‌حما خودێنه‌. وزه‌لامێن ئه‌عرافێ ب سلاڤكرن ڤه‌ گازى خه‌لكێ به‌حه‌شتێ دكه‌ن ودبێژنێ: سلاڤ ل هه‌وه‌ بن، وخه‌لكێ ئه‌عرافێ هێشتا نه‌چووينه‌ به‌حه‌شتێ ووان هيڤى هه‌يه‌ بچنێ.
وئه‌گه‌ر به‌رێ خه‌لكێ ئه‌عرافێ ب لايێ خه‌لكێ جه‌هنه‌مێ ڤه‌ هاته‌ دان دبێژن: خودايێ مه‌ تو مه‌ نه‌كه‌ د گه‌ل ملله‌تێ ب شركێ وكوفرا خۆ زۆردارى كرى.
وخه‌لكێ ئه‌عرافێ گازيكره‌ هنده‌ك زه‌لامان ژ سه‌رۆكێن كافران يێن د ئاگرى دا، ب هنده‌ك نيشانێن تايبه‌ت وان ئه‌و دناسين، گۆتنێ: ئه‌و مال وزه‌لامێن هه‌وه‌ د دنيايێ دا ل دۆر خۆ كۆم دكرن چو مفا نه‌گه‌هانده‌ هه‌وه‌، ودفن بلندى وخۆمه‌زنكرنا هه‌وه‌ ژى كو هه‌وه‌ باوه‌رى وحه‌قى قه‌بويل نه‌كرى چو مفا نه‌گه‌هانده‌ هه‌وه‌.
ئه‌رێ ئه‌ڤ لاواز وهه‌ژارێن به‌حه‌شتى ئه‌ون يێن هه‌وه‌ د دنيايێ دا سويند دخوار كو خودێ ل ڕۆژا قيامه‌تێ دلۆڤانییێ پێ نابه‌ت، ووان نابه‌ته‌ به‌حه‌شتێ؟ گه‌لى خه‌لكێ ئه‌عرافێ هه‌ڕنه‌ به‌حه‌شتێ گونه‌هێن هه‌وه‌ هاتنه‌ ژێبرن، چو ترسا ژ عه‌زابا خودێ ل سه‌ر هه‌وه‌ نينه‌، وهوين ل سه‌ر وێ بارا ل دنيايێ نه‌گه‌هشتییه‌ هه‌وه‌ ب خه‌م ناكه‌ڤن.
وخه‌لكێ ئاگرى هاوارێن خۆ گه‌هاندنه‌ خه‌لكێ به‌حه‌شتێ و ژێ خواست كو ئه‌و هنده‌ك ئاڤێ، يان ڕزقێ خودێ دايه‌ وان ژ خوارنێ ب سه‌ر وان دا به‌رده‌ن، ئينا وان به‌رسڤ دا كو خودێ خوارن وڤه‌خوارن ل سه‌ر وان يێن كوفر ب ته‌وحيدا وى كرى، ودره‌و ب پێغه‌مبه‌رێن وى كرى حه‌رام كرییه‌.
ئه‌وێن خودێ ل ئاخره‌تێ ژ قه‌نجییێ بێ بار كرين ئه‌ون يێن وى دينێ خودێ يێ وى فه‌رمان ل وان كرى كو ل دويڤ بچن بۆ خۆ كرییه‌ تڕانه‌ ويارى، وژينا دنيايێ ئه‌و خاپاندن و ژ كرنا بۆ ئاخره‌تێ موژيل كرن، ڤێجا ل ڕۆژا قيامه‌تێ خودێ دێ وان ژ بيركه‌ت وهێلته‌ د عه‌زابا نه‌خۆش دا، وه‌كى وان كرن بۆ ديدارا خۆ يا ئه‌ڤرۆ هێلاى، و ژ به‌ر كو ئه‌و كوفرێ ب ئايه‌تێن خودێ دكه‌ن.
و ب ڕاستى ئه‌و قورئانا مه‌ بۆ ته‌ ئينايه‌ خوارێ، مه‌ بۆ كافران ئينا، مه‌ ئه‌و بۆ وان ئاشكه‌راكر، زانينه‌كا مه‌زن تێدا هه‌يه‌، ڕێنيشانده‌ر ودلۆڤانییه‌ بۆ وى ملله‌تێ باوه‌رییێ ب خودێ دئينت وكارى ب شريعه‌تێ وى دكه‌ت.
ئه‌رێ كافر چاڤه‌ڕێیى تشته‌كێ دى دكه‌ن ژبلى وێ يا د قورئانێ دا ژڤان بۆ وان پێ هاتییه‌ دان كو ل دويماهییێ عه‌زاب دێ ب سه‌ر وان دا ئێت؟ ڕۆژا دويماهییا مه‌سه‌لێ ژ حسێبێ وجزادانێ وعه‌زابێ ل ئاخره‌تێ دئێت ئه‌و كافرێن قورئان هێلاى و د دنيايێ دا كافرى پێ كرى دبێژن: ب ڕاستى نوكه‌ بۆ مه‌ ديار بوو كو پێغه‌مبه‌رێن خودايێ مه‌ ب حه‌قییێ هاتبوون، وكو وان شيره‌ت ل مه‌ كربوو، ئه‌رێ ڤێجا هنده‌ك هه‌ڤال ومه‌هده‌رچى دێ بۆ مه‌ هه‌بن، كو مه‌هده‌رێ بۆ مه‌ ل نك خودايێ مه‌ بكه‌ن، يان ئه‌م بۆ دنيايێ بێينه‌ زڤڕاندن دا وى كارى تێدا بكه‌ين يێ خودێ پێ ژ مه‌ ڕازى ببت؟ ب ڕاستى وان زيان گه‌هانده‌ خۆ كو خۆ برییه‌ ئاگرى وهه‌ر تێدا ماين، وئه‌و تشتێ وان ژبلى خودێ په‌رستن بۆ دكر و د دنيايێ دا ژ دره‌و بۆ خۆ دگۆت ژ تشتێ شه‌يتانى ژڤان پێ ددا وان نه‌ما و ل وان به‌رزه‌بوو.
هندى خودايێ هه‌وه‌يه‌ ئه‌و خودايه‌ يێ عه‌سمان وعه‌رد ژ چوننه‌يێ د شه‌ش ڕۆژان دا ئافراندين، پاشى ئستيوا ل سه‌ر عه‌رشى كر، ئانه‌كۆ: ل سه‌ر بلند بوو و ب سه‌ركه‌فت، بلندبوونه‌كا بابه‌تى مه‌زنییا وى بت، ئه‌و شه‌ڤێ ب سه‌ر ڕۆژێ دا دئينت، حه‌تا د ناڤ دا دپێچت وڕۆناهییا وێ دبه‌ت، وڕۆژێ ب سه‌ر شه‌ڤێ دا دئينت ڤێجا تارییا وێ دبه‌ت، وهه‌ر يه‌ك ژ وان هه‌رده‌م ب له‌ز ب دويڤ يا دى دا دئێت، وئه‌وه‌ يێ ڕۆژ وهه‌يڤ وستێر ئافراندين وئێخستينه‌ بن فه‌رمانا خۆ وه‌كى وى دڤێت ئه‌و وان ب ڕێڤه‌دبه‌ت، وئه‌و ژ ئايه‌تێن وى يێن مه‌زنن. نێ ئافراندن هه‌مى وفه‌رمان هه‌مى يا وییه‌، وخودێ خودايێ هه‌مى چێكرییان يێ پاك وبلند ومه‌زن بت.
هوين ئاشكه‌را وڤه‌شارتى ب خۆشكاندن ڤه‌ دوعایێ ژ خودايێ خۆ بكه‌ن، وبلا ئه‌و دوعا يا ب ترس ڤه‌ بت دوير ژ ڕيمه‌تییێ. هندى خودێ‌یه ‌حه‌ز ژ وان ناكه‌ت يێن زێده‌گاڤییێ ل سه‌ر توخويبێن شريعه‌تێ وى دكه‌ن، وزێده‌گاڤییا مه‌زنتر شركا ب خودێ‌یه‌، وه‌كى كرنا دوعايان ژ مرى وصه‌نه‌مان.
وهوين ب چو ڕه‌نگێن خرابییێ خرابكارییێ د عه‌ردى دا نه‌كه‌ن، پشتى خودێ ب هنارتنا پێغه‌مبه‌ران ئه‌و چاككرى و ب عيباده‌تى ئاڤاكرى، وهوين ژ ترسێن عه‌زابا وى دا وپێخه‌مه‌ت وه‌رگرتنا قه‌نجییا وى ب دله‌كێ صافى دوعايان ژ وى بكه‌ن. هندى دلۆڤانییا خودێ‌یه ‌يا نێزيكى قه‌نجيكارانه‌.
وئه‌وه‌ يێ بايێن هين وخۆش دهنێرت مزگينى كو باران دێ ژێ ئێت، ڤێجا كه‌يفا خه‌لكى ب دلۆڤانییا خودێ دئێت، حه‌تا ده‌مێ با عه‌ورێن ب بارانێ دگران هه‌ل دگرت خودێ وان پێ دهاژۆته‌ وه‌لاته‌كێ مرى، يێ كو زوها بووى، وداروبارێ وى هشك بووى، ڤێجا بارانێ دێ لێ بارينت، وشينكاتى وداروبارى پێ شين دكه‌ت، ڤێجا ئه‌و داروبار جاره‌كا دى دێ زڤڕت بته‌ خودان به‌رهه‌م ژ هه‌مى ڕه‌نگێن به‌رهه‌مى. وه‌كى ئه‌م ڤى وه‌لاتێ مــرى ب بارانــێ ساخ دكــه‌يــن وه‌سا ئه‌م مرییان ژ گۆڕێن وان ده‌ردئێخين وپشتى مرنێ ئه‌م وان زێندى دكه‌ينه‌ ڤه‌؛ دا هوين عيبره‌تان بۆ خۆ ژێ بگرن، وبكه‌نه‌ نيشان ل سه‌ر ته‌وحيدا خودێ وشيانا وى ل سه‌ر زێنديكرنا پشتى مرنێ.
وعه‌ردێ پاقژ ئـه‌گـه‌ر بارانێ لێ كر -ب ئانه‌هییا خودێ- شينكاتییه‌كێ باش وخۆش ده‌ردئێخت، مرۆڤێ خودان باوه‌ر ژى يێ وه‌سايه‌ ئه‌گه‌ر ئايه‌تێن خودێ بۆ هاتن مفاى ژێ دبينت، وژينه‌كا چاك ل نك وى په‌يدا دبت، به‌لێ عه‌ردێ خراب وبێ خێر ژبلى شينكاتییێ بێ خێر وبێ مفا تشته‌ك ژێ ده‌رناكه‌ڤت، وقه‌ت شينكاتییێ باش لێ چێ نابت، مرۆڤێ كافر ژى يێ وه‌سايه‌ مفاى بۆ خۆ ژ ئايه‌تێن خودێ نابينت. وه‌كى ڤێ ئاشكه‌راكرنا جوان ئه‌م هێجه‌ت وده‌ليلان ب گه‌له‌ك ڕه‌نگان دئينين دا حه‌قى بۆ وان مرۆڤان بنه‌جهـ ببت يێن سوپاسییا قه‌نجییێن خودێ دكه‌ن.
ب ڕاستى مه‌ نووح بۆ ملله‌تێ وى هنارتبوو؛ دا به‌رێ وان بده‌ته‌ ته‌وحيدا خودێ، ئينا وى گۆت: ئه‌ى ملله‌تێ من عه‌بدينییا خودێ، وگوهدارییا وى ب تنێ بكه‌ن، چونكى ژ وى پێڤه‌تر هه‌وه‌ چو خودايێن دى نينن هێژاى په‌رستنێ بن، هندى ئه‌زم ئه‌ز دترسم عه‌زابا ڕۆژه‌كا نه‌خۆشییا وێ يا مه‌زن، كو ڕۆژا قيامه‌تێ‌یه‌، ب سه‌ر هه‌وه‌ دا بێت.
مه‌زن وڕێبه‌رێن وان گۆته‌ وى: ئه‌ى نووح ب ڕاستى ئه‌م هزر دكه‌ين كو تو يێ د به‌رزه‌بوونه‌كا ئاشكه‌را دا وتو ژ ڕێكا ڕاست ودورست يێ دويرى.
نووحى گۆت: ئه‌ى ملله‌تێ من د چو مه‌سه‌لان دا و ب چو ڕه‌نگان ئه‌ز يێ به‌رزه‌بووى نينم، به‌لێ ئه‌ز پێغه‌مبه‌ره‌كم ژ لايێ خودايێ خۆ وخودايێ هه‌وه‌ خودايێ هه‌مى چێكرییان ڤه‌ هاتيمه‌ هنارتن.
ئه‌ز وێ په‌يامێ دگه‌هينمه‌ هه‌وه‌ يا ژ لايێ خودايێ خۆ ئه‌ز پێ هاتيمه‌ هنارتن، وئه‌ز شيره‌تان ل هه‌وه‌ دكه‌م وهه‌وه‌ ژ عه‌زابا خودێ دترسينم ومزگينییێ ب قه‌نجییا وى دده‌مه‌ هه‌وه‌، وئه‌ز وى تشتى ژ شريعه‌تێ وى دزانم يێ هوين نه‌زانن.
يان تشتێ هوين مه‌نده‌هۆش كرين ئه‌و بوو كو خودێ ئه‌و بۆ هه‌وه‌ هنارت يێ بيرا هه‌وه‌ پێ ل وى تشتى بێته‌ڤه‌ يێ خێرا هه‌وه‌ تێدا، ل سه‌ر ئه‌زمانێ زه‌لامه‌كى ژ هه‌وه‌ ب خۆ، هوين وى دناسن ودزانن ئه‌و يێ ڕاستگۆيه‌؛ دا ئه‌و هه‌وه‌ ژ عه‌زابا خودێ بترسينت، ودا هوين ب باوه‌رى ئينانێ خۆ ژ غه‌زه‌با وى بپارێزن، ودا به‌لكى هوين دلۆڤانییا وى ب ده‌ست خۆ ڤه‌ بينن؟
ئينا وان نووح دره‌وين ده‌رێخست ڤێجا ئه‌و وهه‌چییێ د گه‌ل وى باوه‌رى ئيناى مه‌ د گه‌مییێ دا ڕزگاركرن، وئه‌و كافرێن دره‌و ب ئايه‌تێن مه‌ كرى مه‌ خه‌ندقاندن. هندى ئه‌و بوون دلێن وان ژ ديتنا حه‌قییێ  دكۆره‌ بوون.
ومه‌ بۆ ئويجاخا عادییان برايێ وان هوود هنارتبوو -ده‌مێ وان په‌رستنا صه‌نه‌مان كرى- ڤێجا وى گۆته‌ وان: عه‌بدينییا خودێ ب تنێ بكه‌ن، چونكى ژ وى پـێـڤـه‌تر هـه‌وه‌ چو خودايێن دى نينن هێژاى په‌رستنێ بن، ئه‌رێ ما هوين خۆ ژ عه‌زابا خودێ وغه‌زه‌با وى ناپارێزن؟
مه‌زنێن ملله‌تێ هوودى ئه‌وێن كافربووين گۆتن: هندى ئه‌مين ئه‌م دبينين تو ب ڤێ گازییا خۆ كو ژ مه‌ دخوازى ئه‌م خوداوه‌ندێن خۆ بهێلين وپه‌رستنا خودێ ب تنێ بكه‌ين مرۆڤه‌كێ عه‌قل سڤكى، وهندى ئه‌مين ئه‌م هزر دكه‌ين تو ژ وان مرۆڤانى يێن دره‌وان ژ كيسێ خودێ دكه‌ن.
هوودى گۆت: ئه‌ى ملله‌تێ من چو عه‌قل سڤكى ل نك من نينه‌، به‌لێ ئه‌ز پێغه‌مبه‌ره‌كم بۆ هه‌وه‌ ژ لايێ خودايێ هه‌مى چێكرییان ڤه‌ هاتيم.
ئه‌ز وێ په‌يامێ دگه‌هينمه‌ هه‌وه‌ يا خودايێ من ئه‌ز پێ هنارتيم، وئه‌ز -د ڤێ گازییا خۆ دا كو به‌رێ هه‌وه‌ دده‌مه‌ ته‌وحيدا خودێ وكرنا ب شريعه‌تێ وى- بۆ هه‌وه‌ شيره‌تكاره‌كم، وئه‌ز ل سه‌ر وه‌حییا خودێ مرۆڤه‌كێ ده‌سپاكم.
يان تشتێ هوين مه‌نده‌هۆش كرين ئه‌و بوو كو خودێ ئه‌و بۆ هه‌وه‌ هنارت يێ بيرا هه‌وه‌ پێ ل وى تشتى بێته‌ڤه‌ يێ خێرا هه‌وه‌ تێدا، ل سه‌ر ئه‌زمانێ زه‌لامه‌كى ژ هه‌وه‌ ب خۆ، هوين وى دناسن ودزانن يێ ڕاستگۆيه‌؛ دا ئه‌و هه‌وه‌ ژ عه‌زابا خودێ بترسينت؟ وهوين وێ قه‌نجییا خودێ بيننه‌ بيرا خۆ  كو وى هوين د عه‌ردى دا كرنه‌ جێگرێن خه‌لكێ به‌رى هه‌وه‌ پشتى كو وى ملله‌تێ نووحى براندى، ووى له‌شێن هه‌وه‌ ب هێز ومه‌زن كرن، ڤێجا هوين قه‌نجییێن خودێ يێن گه‌له‌ك بيننه‌ بيرا خۆ؛ دا به‌لكى هوين ب سه‌ركه‌فتنا مه‌زن ل دنيايێ وئاخره‌تێ ب سه‌ركه‌ڤن.
عادییان گۆته‌ هوودى -سلاڤ لێ بن-: ئه‌رێ ته‌ گازى مه‌ كرییه‌ دا ئه‌م په‌رستنا خودێ ب تنێ بكه‌ين وپه‌رستنا وان صه‌نه‌مان بهێلين يا كو مـه‌ ژ بـابـێـن خۆ بۆ خۆ گرتى؟ پا دێ وێ عه‌زابێ ب سه‌ر مه‌ دا بينه‌ يا تو مه‌ پێ دترسينى ئه‌گه‌ر تو ژ ڕاستگۆيانى.
هوودى گۆته‌ ملله‌تێ خۆ: ب ڕاستى عه‌زاب وغه‌زه‌ب ژ خودايێ هه‌وه‌ ب سه‌ر هه‌وه‌ دا هات، ئه‌رێ هوين د ده‌رحه‌قا ڤان صه‌نه‌مان دا يێن هه‌وه‌ وبابێن هه‌وه‌ ناڤ لێكرين هه‌ڤڕكییێ د گه‌ل من دكه‌ن؟ خودێ چو هێجه‌ت وده‌ليله‌ك پێ نه‌ئينايه‌ خوارێ؛ چونكى ئه‌و يێن هاتينه‌ چێكرن نه‌ چو مفاى دگه‌هينن ونه‌ چو زيانێ، وهه‌ما يێ په‌رستن بۆ بێته‌ كرن خودێ ب تنێ‌یه‌ يێ ئافرانده‌ر، ڤێجا هوين چاڤه‌رێ بن كو عه‌زاب ب سه‌ر هه‌وه‌ دا بێت ئه‌ز ژى د گه‌ل هه‌وه‌ چاڤه‌رێیى هاتنا وێ مه‌، وئه‌ڤه‌ دويماهییا گه‌فلێكرن وترساندنێ‌یه‌.
ئينا عه‌زابا خودێ كو هڕه‌بايه‌كێ دژوار بوو ب سه‌ر وان دا هات، وخودێ هوود وئه‌وێن باوه‌رى د گه‌ل دا ئيناى ب دلۆڤانییا خۆ يا مه‌زن ڕزگاركرن، وكافرێن ملله‌تێ وى هه‌مى براندن وپه‌لخاندن، وئه‌و ژ خودان باوه‌ران نه‌بوون چونكى وان كوفرا ب ئايه‌تێن خودێ د گه‌ل هێلانا كرنا چاكییێ پێكڤه‌ ل نك خۆ كۆم كربوو.
ومه‌ بۆ ئويجاخا ثه‌موودى برايێ وان صالح هنارتبوو -ده‌مێ وان په‌رستنا صه‌نه‌مان كرى- ئينا صالحى گۆته‌ وان: ئه‌ى ملله‌تێ من عه‌بدينییا خودێ ب تنێ بكه‌ن؛ چونكى ژ وى پێڤه‌تر هه‌وه‌ چو خودايێن دى نينن هێژاى په‌رستنێ بن، ب ڕاستى ئه‌ز ب نيشانه‌كا ئاشكه‌را ڤه‌ ل سه‌ر ڕاستییا گۆتنا خۆ بۆ هه‌وه‌ هاتيمه‌، كو من ل به‌رچاڤێن هه‌وه‌ دوعا ژ خودێ كر، ئينا وى ژ كه‌ڤرى حێشتره‌كا مه‌زن ئيناده‌ر وه‌كى هه‌وه‌ ڤياى، ڤێجا هوين وێ بهێلن دا ئه‌و ل عه‌ردێ خودێ بچه‌رت، وچو خرابى ونه‌خۆشییێ نه‌گه‌هيننێ، كو عه‌زابه‌كا ب ئێش بگه‌هته‌ هه‌وه‌.
وهوين قه‌نجییا خودێ بيننه‌ بيرا خۆ، كو وى پشتى ئويجاخا عادییان هوين ل عه‌ردى كرنه‌ جێگر، ووى هوين ل عه‌ردێ باش ئاكنجيكرن، ڤێجا هوين ل جهێن ڕاست ژ وى عه‌ردى قه‌سرێن مه‌زن ئاڤادكه‌ن، وهوين د چيايێن وى دا هنده‌ك خانییێن دى دكۆلن، ڤێجا هوين قه‌نجییێن خودێ ل سه‌ر خۆ بيننه‌ بيرا خۆ، و ب خرابكارى د عه‌ردى دا نه‌گه‌ڕن.
ووان ڕێبه‌ر ومه‌زنێن خۆ دفن بلند دكرن -ژ ملله‌تێ صالحى- بۆ كێمكرن گۆته‌ خودان باوه‌رێن بێ ده‌سهه‌لات: ئه‌رێ هوين دزانن كو خودێ صالـح بۆ مه‌ هنارتییه‌؟ خودان باوه‌ران گۆت: ئه‌م باوه‌رییێ ب وێ دئينين يا ئه‌و پێ هاتییه‌ هنارتن، وئه‌م دويكه‌فتنا شريعه‌تێ وى دكه‌ين.
ئه‌وێن خۆ مه‌زنكرى گۆتن: ئه‌م ب وێ يا هه‌وه‌ باوه‌رى پێ ئيناى ودويچوونا وێ كرى ژ پێغه‌مبه‌رينییا صالحى دكافرين.
ئينا -سڤككرن بۆ وێ گه‌فا صالحى ل وان كرى- وان حێشتر ڤه‌كوشت، وخۆ ژ فه‌رمانا خودايێ خۆ مه‌زنتر لێكر، وبۆ تڕانه‌ پێكرن وان گۆت: ئه‌ى صالح وێ عه‌زابێ ب سه‌ر مه‌ دا بينه‌ يا تو مه‌ پێ دترسينى، ئه‌گه‌ر تو ژ پێغه‌مبه‌رێن خودێ‌يى.
ئينا ڤه‌له‌رزينه‌كا وه‌سا دژوار ب وان كه‌فت يێن باوه‌رى نه‌ئيناى دلێن وان ژ به‌ر هاتنه‌ ده‌ر، ڤێجا ئه‌و د باژێرێ وان دا هاتنه‌ براندن، وكه‌فتنه‌ سه‌ر چۆك وڕوییان، وكه‌سه‌ك ژ وان قورتال نه‌بوو.
ئينا صالحى پشت دا ملله‌تێ خۆ -ده‌مێ وان حێشتر ڤه‌كوشتى وعه‌زاب ب سه‌ر دا هاتى- وگۆته‌ وان: ئه‌ى ملله‌تێ من ب ڕاستى من ئه‌و په‌يام گه‌هانده‌ هه‌وه‌ يا خودايێ من فه‌رمان پێ ل من كرى، وبۆ شيره‌تكرنێ وترساندنێ يا ژ من هاتى من كر، به‌لێ هوين حه‌ز ژ شيره‌تكه‌ران ناكه‌ن، هوين گۆتنێن وان دزڤڕينن، وهه‌وه‌ گوهدارییا هه‌ر شه‌يتانه‌كێ له‌عنه‌تى يێ هه‌ى كر.
وتو -ئه‌ى موحه‌ممه‌د- به‌حسێ لووطى بكه‌ ده‌مێ وى گۆتییه‌ ملله‌تى خۆ: ئه‌رێ هوين وێ كرێتییا زێده‌ كرێت دكه‌ن؟ كه‌سێ ژ چێكرییان به‌رى هه‌وه‌ ئه‌و نه‌كرییه‌.
هندى هوينن هوين -ژ گڕدارییا خۆ- دچنه‌ نك زه‌لامان، وهوين به‌رێ خۆ ناده‌نه‌ كرێتییا ڤى كارى، وهوين وان ژنێن خودێ بۆ هه‌وه‌ حه‌لالكرين دهێلن، هوين ملله‌ته‌كن هه‌وه‌ زێده‌گاڤى ل سه‌ر توخويبێن خودێ كرییه‌. وكرنا كارێ خراب د گه‌ل زه‌لامان كاره‌ك بوو ملله‌تێ لووطى بۆ جارا يه‌كێ ده‌رێخست بوو، به‌رى وان چو كه‌سان ئه‌ڤ كاره‌ نه‌كرییه‌.
وده‌مێ لووطى ئه‌ڤ كارێ ملله‌تێ خۆ ب كرێتى دايه‌ به‌ر چاڤێن وان ب تنێ به‌رسڤا وان ئه‌ڤه‌ بوو، هنده‌ك ژ وان گۆته‌ هنده‌كان: لووطى ومرۆڤێن وى ژ وه‌لاتێ خۆ ده‌ربێخن؛ هندى ئه‌وه‌ ويێن دويكه‌فتنا وى دكه‌ن هنده‌ك مرۆڤن خۆ پاقژ دبينن، ووى كارى ناكه‌ن يێ ئه‌م دكه‌ين.
ئينا خودێ لووط ومرۆڤێن وى ژ عه‌زابێ ڕزگاركرن ده‌مێ فه‌رمان لێ كرى كو ژ وى باژێرى ده‌ركه‌ڤن، ژنا وى تێ نه‌بت، ئه‌و ژ وان بوو يێن ماينه‌ د عه‌زابا خودێ دا وتێ چووين.
وخودێ كافرێن ملله‌تێ لووطى عه‌زاب دان كو بارانه‌كا به‌ران ل وان باراند، وباژێرێ وان ده‌رنشيف كر، وسه‌رژێركر، ڤێجا تو -ئه‌ى موحه‌ممه‌د- به‌رێ خۆ بدێ دويماهییا وان تاوانباران يێن بسته‌يى ل سه‌ر بێ ئه‌مرییا خودێ كرى وپێغه‌مبه‌رێن وى دره‌وين ده‌رێخستين يا چاوا بوويه‌.
ومه‌ بۆ ئويجاخا (مه‌ديه‌ن) برايێ وان شوعه‌يب -سلاڤ لێ بن- هنارتبوو، ئينا وى گۆته‌ وان: ئه‌ى ملله‌تێ من عه‌بدينییا خودێ ب تنێ بكه‌ن؛ چونكى ژ وى پێڤه‌تر هه‌وه‌ چو خودايێن دى يێن هێژاى په‌رستنێ نينن، ب ڕاستى نيشانه‌كا ئاشكه‌را ژ خودايێ هه‌وه‌ ل سه‌ر ڕاستییا وێ يا ئه‌ز بۆ هه‌وه‌ پێ هاتيم هاتییه‌، ڤێجا هوين مافێ مرۆڤان ب ڕه‌نگه‌كێ پێكهاتى بده‌نێ وپيڤان وكێشانێ ب تمامى پێك بينن، وهوين چويێ ژ مافێ وان -ب زۆردارى- كێم نه‌كه‌ن، وهوين -ب كوفرێ وزۆردارییێ- خرابكارییێ د عه‌ردى دا نه‌كه‌ن پشتى ئه‌و ب شريعه‌تێن پێغه‌مبه‌رێن به‌رێ -سلاڤ لێ بن- چاك بووى. ئه‌ڤه‌ يا من به‌رێ هه‌وه‌ دايێ د دنيايێ وئاخره‌تێ دا بۆ هه‌وه‌ چێتره‌، ئه‌گه‌ر هوين باوه‌رییێ ب وێ بينن يا ئه‌ز به‌رێ هه‌وه‌ دده‌مێ، وكارى ب شريعه‌تێ خودێ بكه‌ن.
وهوين ل سه‌رێن ڕێكان نه‌ڕوينن گه‌فا ب كوشتنێ ل خه‌لكى بكه‌ن ئه‌گه‌ر ئه‌و مالێ خۆ نه‌ده‌نه‌ هه‌وه‌، وهوين به‌رێ وى ژ ڕێكا خودێ پاشڤه‌ لێ دده‌ن يێ باوه‌رى پێ ئيناى، وچاكى كرى، وهوين دخوازن ڕێكا خودێ يا خوار بت، ووه‌سا وێ وه‌رباده‌ن كو ب كێر دلچوونێن هه‌وه‌ بێت، وهوين خه‌لكى ژێ دده‌نه‌ پاش. وهوين بيرا خۆ ل قه‌نجییا خودێ بيننه‌ ڤه‌ ده‌مێ هژمارا هه‌وه‌ يا كێم ئينا وى هوين زێده‌كرن، ڤێجا هوين سه‌رفه‌راز بوون و ب هێزكه‌فتن، وبه‌رێ خۆ بده‌نێ كانێ دويماهییا خرابكاران د عه‌ردى دا يا چاوا بوو، و چ تێچوون ونه‌مان هاته‌ سه‌رێ وان؟
وئه‌گه‌ر ده‌سته‌كه‌كێ ژ هه‌وه‌ باوه‌رى ب وێ ئينا يا خودێ ئه‌ز پێ هنارتيم، وده‌سته‌كه‌كێ باوه‌رى پێ نه‌ئينا، ئێدى هوين ئه‌ى دره‌وپێكه‌ر چاڤه‌ڕییى حوكمێ خودێ بن يێ كو دێ ڤه‌بڕێ ئێخته‌ ناڤبه‌را مه‌ ده‌مێ ئه‌و عه‌زابا وى ب سه‌ر هه‌وه‌ دا دئێت يا وى هوين پێ ترساندين. وخودێ چێترينێ حوكمدارانه‌ د ناڤبه‌را به‌نییێن خۆ دا.
وان ڕێبه‌ر ومه‌زنێن خۆ ژ باوه‌رى ئينانێ مه‌زنتر ديتى ژ ملله‌تێ شوعه‌يبى گۆتن: ئه‌ى شوعه‌يب سويند بت ئه‌م ته‌ وهه‌چییى د گه‌ل ته‌ باوه‌رى ئيناى ژ گوندێ خۆ ده‌ربێخين، يان ژى هوين دێ ل دينێ مه‌ زڤڕن، شوعه‌يبى ب مه‌نده‌هۆشى ڤه‌ گۆت: ئه‌رێ ئه‌م دويكه‌فتنا هه‌وه‌ د دينێ هه‌وه‌ يێ پويچ دا بكه‌ين، ئه‌گه‌ر خۆ مه‌ نه‌ڤێت ژى ژ به‌ر كو ئه‌م دزانين ئه‌و دينه‌كێ پويچه‌؟
وبه‌رده‌وامى پێ دان بۆ گۆتنا خۆ شوعه‌يبى گۆته‌ ملله‌تێ خۆ: ب ڕاستى ئه‌گه‌ر ئه‌م ل دينێ هه‌وه‌ زڤڕينه‌ ڤه‌ پشتى كو خودێ ئه‌م ژێ ڕزگاركرين ئه‌و مه‌ دره‌و ل سه‌ر ناڤێ خودێ كر، وبۆ مه‌ نابت كو ژبلى دينێ خودايێ خۆ ئه‌م خۆ ڤه‌گوهێزينه‌ سه‌ر دينه‌كێ دى وه‌سا تێ نه‌بت كو خودايێ مه‌ حه‌ز بكه‌ت، خودايێ مه‌ ب زانين هه‌ر تشته‌ك ڤه‌گرتییه‌، وئه‌و وى تشتى دزانت يێ بۆ به‌نییێن وى يێ باش بت، مه‌ خۆ ب هيڤییا خودايێ خۆ ب تنێ ڤه‌ هێلايه‌، كو به‌رێ مه‌ بده‌ته‌ هيدايه‌تێ ومه‌ ب سه‌ر بێخت، خودايێ مه‌ تو ب حه‌قییێ حوكمى د ناڤبه‌را مه‌ وملله‌تێ مه‌ دا بكه‌، وتو چێترينێ حوكمدارانى.
ومرۆڤێن مه‌زن وڕێبه‌ر يێن ژ سه‌رڕه‌قى وزێده‌گاڤى ته‌وحيد قه‌بويل نه‌كرى ودره‌و پێ كرى، وه‌ك ترساندن بۆ خه‌لكى ژ دويكه‌فتنا شوعه‌يبى گۆتن: ئه‌گه‌ر هوين ب دويڤ شوعه‌يبى بكه‌ڤن، ب ڕاستى هوين هنگى دتێچووينه‌.
ئينا ڤه‌له‌رزينه‌كا دژوار ب ملله‌تێ شوعه‌يبى كه‌فت، ڤێجا ئه‌و دخانییێن خۆ دا كه‌فتن ومرن.
ئه‌وێن شووعه‌يب دره‌وين ده‌رێخستى هه‌ر وه‌كى ئه‌و د وه‌لاتێ خۆ دا ئاكنجى نه‌بووين، وخۆشى تێدا نه‌برين؛ چونكى بێ بنيات مان، وچو شوينوارێن وان نه‌مان، وزيان وتێچوون د دنيايێ وئاخره‌تێ دا گه‌هشته‌ وان.
ئينا شوعه‌يبى ده‌مێ پشت ڕاست بووى كو عه‌زاب دێ ب سه‌ر وان دا ئێت پشت دا وان وگۆت: ئه‌ى ملله‌تێ من ب ڕاستى من په‌يامێن خودايێ خۆ گه‌هاندنه‌ هه‌وه‌، ومن شيره‌ت ل هه‌وه‌ كر كو هوين بێنه‌ د دينێ خودێ دا ووێ بهێلن يا هوين دكه‌ن، به‌لێ هه‌وه‌ گوهدارى نه‌كر، ڤێجا چاوا ئه‌ز ل سه‌ر وى ملله‌تى كوڤاندار ببم يێ كافرى ب يه‌كينییا خودێ كرى ودره‌و ب پێغه‌مبه‌رێن وى كرى؟
ومه‌ چو پێغه‌مبه‌ره‌ك ل گونده‌كى نه‌هنارتییه‌ به‌رێ وان بده‌ته‌ په‌رستنا خودێ، ووان ژ بوتپه‌رێسییا وان بده‌ته‌ پاش، وملله‌تێ وى ئه‌و دره‌وين ده‌رێخست بت، بێى كو مه‌ ئه‌و  ب ته‌نگاڤییێ ونه‌خۆشییێ نه‌گرت بن، ڤێجا مه‌ نه‌خۆشى هاڤێته‌ له‌شێن وان، وهه‌ژارى كره‌ د ناڤ مالێ وان دا؛ دا به‌لكى ئه‌و ل خودايێ خۆ بزڤڕن، وخۆ بۆ وى بشكێنن، وڤه‌گه‌ڕيێنه‌ حه‌قییێ.
پاشى مه‌ ل جهێ نه‌خۆشییێ جاره‌كا دى خۆشى دا وان، ڤێجا له‌شێن وان ساخله‌م بوون، ومالێ وان به‌رفره‌ه بوو؛ پاشڤه‌هێلان بۆ وان، ودا به‌لكى ئه‌و سوپاسییێ بكه‌ن، ڤێجا ئه‌ڤێ هه‌مییێ چو مفا نه‌گه‌هانده‌ وان، ووان چو وج بۆ خۆ ژێ نه‌گرت وده‌ست ژ كارێ خۆ ڤه‌نه‌كێشا، ووان گۆت: ئه‌ڤه‌ حالێ زه‌مانییه‌ د گه‌ل خه‌لكى، ڕۆژه‌كا خۆشه‌ ويه‌ك يا نه‌خۆشه‌، وئه‌ڤه‌ به‌راهییێ ب سه‌رێ بابێن مه‌ ژى هاتبوو، ئينا ژ نشكه‌كێ ڤه‌ مه‌ ئه‌و ب عه‌زابێ گرتن وئه‌و دته‌نا، وان هزرا تێچوونێ نه‌دكر.
وئه‌گه‌ر خه‌لكێ وان گوندان باوه‌رى ب پێغه‌مبه‌رێن خۆ ئينابا ودويكه‌فتنا وان كربا وخۆ ژ وێ دويركربا يا خودێ ئه‌و ژێ داينه‌ پاش، خودێ ده‌رگه‌هێن خێرێ ژ هه‌مى لايان ڤه‌ بۆ وان دا ڤه‌كه‌ت، به‌لێ وان دره‌و پێ كر، ئينا خودێ عه‌زابه‌كا ئه‌و پێ تێ بچن دا وان؛ ژ به‌ر كوفر ونه‌گوهدارییا وان.
ئه‌رێ خه‌لكێ گوندان هزر دكه‌ن كو ئه‌و دپشت ڕاستن ژ عه‌زابا خودێ، كو ب شه‌ڤ د سه‌ر وان دا بێت وئه‌و دنڤستى؟
ئه‌رێ وخه‌لكێ گوندان پشت ڕاست بووينه‌ كو عه‌زابا خودێ ل ده‌مێ تێشته‌گه‌هێ بگه‌هته‌ وان، ده‌مێ ئه‌و د بێ ئاگه‌هـ و ب كارێ خۆ يێ دنيايێ ڤه‌ دمژويل؟ وخودايێ مه‌زن ب تايبه‌تى به‌حسێ ڤان هه‌ردو ده‌مان كر؛ چونكى مرۆڤ تێدا پتر ژ هه‌ر ده‌مه‌كێ دى يێ بێ ئاگه‌هه‌، ڤێجا هاتنا عه‌زابێ ل وان هه‌ردو ده‌مان يا ب سه‌همتر ودژوارتره‌.
ئه‌رێ ڤێجا خه‌لكێ گوندێن دره‌وپێكه‌ر پشت ڕاست بووينه‌ ژ ڤێ ڤه‌هێلان و ل دويڤ به‌ردانا خودێ بۆ وان كو قه‌نجى د گه‌ل وان كرى؛ دا پتر پێ دسه‌ردا بچن وه‌ك عقووبه‌ بۆ وان ژ به‌ر فێلبازییا وان؟ ئێدى ژ ملله‌تێ تێچووى پێڤه‌تر كه‌س ژ دويڤ به‌ردانا خودێ پشت ڕاست نابت.
ئه‌رێ وما بۆ وان ئاشكه‌را نه‌بوويه‌ ئه‌وێن ل وى جهى ئاكنجى بووين يێ خه‌لكێ وى يێ به‌رێ ژ به‌ر گونه‌هێن وان هاتينه‌ تێبرن، ڤێجا ئه‌و ژى ل ڕێكا وان چووين، كو ئه‌گه‌ر مه‌ بڤێت ئه‌م دێ وان ژى وه‌كى يێن به‌رى وان ژ به‌ر گونه‌هێن وان گرين، وخه‌تمێ ل سه‌ر دلێن وان ده‌ين، ڤێجا حه‌قى تێ ناچت، ووان گوهـ ل چو شيره‌ته‌كێ وبيرئينانه‌كێ نابت؟
ئه‌و گوندێن به‌حسێ وان بۆرى، كو گوندێن ملله‌تێ نووحى وهوودى وصالحى ولووطى وشوعه‌يبى بوون، ئه‌م ژ ده‌نگ وباسێن وان ويێن پێغه‌مبه‌رێن خودێ يێن مه‌ بۆ وان هنارتين هندێ بۆ ته‌ -ئه‌ى موحه‌ممه‌د- دبێژين كو زۆردار پێ بێنه‌ پاشڤه‌لێدان وخه‌لك وجێ بۆ خۆ ژێ وه‌ربگرن. و ب ڕاستى پێغه‌مبه‌رێن مه‌ ب نيشانێن ئاشكه‌را بۆ خه‌لكێ وان گوندان هاتبوون، به‌لێ نه‌بووبوو كو ژ به‌ر سه‌رداچوون ودره‌وپێكرنا وان ب حه‌قییێ ئه‌و باوه‌رییێ ب وێ بينن يا پێغه‌مبه‌ر بۆ وان پێ هاتين، ووه‌كى خه‌تملێدانا خودێ ل سه‌ر دلێ ڤان كافرێن به‌حسێ وان هاتییه‌كرن وه‌سا خودێ خه‌تمێ ل سه‌ر دلێ وان ژى دده‌ت يێن كافرییێ ب موحه‌ممه‌دى -سلاڤ لێ بن- دكه‌ن.
ومه‌ نه‌ديت كو پترییا ملله‌تێن بۆرین ده‌سپاكى ووه‌فادارى هه‌بت، وهه‌ما مه‌ ديت پترییا وان ژ گوهدارى وفه‌رمانا خودێ دده‌ركه‌فتينه‌.
پاشى پشتى وان پێغه‌مبه‌رێن به‌حسێ وان بۆرى مه‌ مووسايێ كوڕێ عيمرانى ب نيشانێن خۆ يێن په‌رده‌دڕ وئاشكه‌را ڤه‌ بۆ فيرعه‌ونى وملله‌تێ وى هنارت، ئينا وان ژ زۆردارى وسه‌رڕه‌قییا خۆ دره‌و وكوفر پێ كر، ڤێجا تو -ئه‌ى موحه‌ممه‌د- به‌رێ خۆ بدێ كانێ مه‌ چ ب سه‌رێ وان ئينا ومه‌ ئه‌و هه‌مى ل به‌ر چاڤێن مووساى وملله‌تێ وى د ئاڤێ دا خه‌ندقاندن؟ وئه‌ڤه‌يه‌ دويماهییا خرابكاران.
ومووساى ب دان وستاندن ڤه‌ گۆته‌ فيرعه‌ونى: هندى ئه‌زم ئه‌ز پێغه‌مبه‌ره‌كم ژ لايێ خودێ خودايێ هه‌مى چێكرییان ڤه‌ هاتيمه‌ هنارتن.
هێژايه‌ كو ژ حه‌قییێ پێڤه‌تر ئه‌ز چو گۆتنه‌كا دى ل سه‌ر ناڤێ خودێ نه‌بێژم، وهه‌ژى منه‌ كو ئه‌ز پێگيرییێ پێ بكه‌م، ب ڕاستى ئه‌ز ب هێجه‌ت ونيشانه‌كا ئاشكه‌را ڤه‌ ل سه‌ر ڕاستییا گۆتنا خۆ ژ لايێ خودايێ هه‌وه‌ ڤه‌ بۆ هه‌وه‌ هاتيمه‌، ڤێجا تو -ئه‌ى فيرعه‌ون- ئيسرائيلییان ژ ئێخسيرى وكۆله‌تییا خۆ به‌رده‌، وڕێكا وان بكه‌ دا په‌رستنا خودێ بكه‌ن.
فيرعه‌ونى گۆته‌ مووساى: ئه‌گه‌ر تو ب ئايه‌ته‌كێ هاتبى وه‌كى تو دبێژى پا كانێ وێ بينه‌، و ل نك من ئاماده‌ بكه‌؛ دا ڕاستییا ته‌ بۆ من ئاشكه‌را ببت، ئه‌گه‌ر ڕاسته‌ كو تو پێغه‌مبه‌رێ خودايێ هه‌مى چێكرییانى.
ئينا مووساى گۆپالێ خۆ هاڤێت، ڤێجا ئه‌و د گاڤێ دا بۆ شه‌هماره‌كێ ئاشكه‌را.
ووى گاڤا ده‌ستێ خۆ ژ به‌ريكا خۆ يان ژ بن كه‌فشێ خۆ ئيناده‌رێ، ئه‌و د گاڤێ دا وه‌كى شيرى سپى دبوو بێى نه‌ساخییه‌ك لێ هه‌بت، وگاڤا ده‌ستێ زڤڕاندباڤه‌ وه‌كى به‌رێ لێ دهات.
مرۆڤێن مه‌زن ژ ملله‌تێ فيرعه‌ونى گۆتن: هندى مووسايه‌ سێره‌به‌نده‌كه‌ ب فه‌ند وفيلێن خۆ چاڤێن خه‌لكى دسحرينت، حه‌تا وه‌ ل وان دكه‌ت كو ئه‌و هزر بكه‌ن گۆپال ماره‌، وتشتى دگوهۆڕت، وزانينا وى ب سێره‌به‌ندییێ يا به‌رفره‌هه‌.
وى دڤێت هه‌وه‌ هه‌مییان ژ عه‌ردێ هه‌وه‌ ده‌ربێخت، فيرعه‌ونى گۆت: ڤێجا هوين چ دبێژن گه‌لى مه‌زنان ئه‌ز چ بكه‌م؟
وان گۆت: تو مووساى وبرايێ وى هاروونى بهێله‌، وهنده‌ك له‌شكه‌ران فرێكه‌ باژێرێن (مصرێ).
دا ئه‌و هه‌مى سێره‌به‌ندێن خودان زانينا به‌رفره‌ه ب سێره‌به‌ندییێ بۆ ته‌ كۆم بكه‌ن.
وسێره‌به‌ند هاتنه‌ نك فيرعه‌ونى وگۆتن: ئه‌رێ ئه‌گه‌ر ئه‌م شياينه‌ مووساى خه‌لاته‌كى وماله‌كى دێ ده‌يه‌ مه‌؟
فيرعه‌ونى گۆت: به‌لێ ئه‌گه‌ر هوين شيانه‌ وى كرێ‌یه‌كا باش بۆ هه‌وه‌ هه‌يه‌ وهوين دێ ژ وان بن يێن نێزيكى من.
سێره‌به‌ندێن فيرعه‌ونى ب خۆمه‌زنكرن ڤه‌ گۆته‌ مووساى: ئه‌ى مووسا بۆ خۆ هلبژيره‌ يان تو گۆپالێ خۆ به‌رێ بهاڤێژه‌ يان ئه‌م دێ به‌رى ته‌ هاڤێژين.
مووساى گۆته‌ سێره‌به‌ندان: هوين بهاڤێژن، ڤێجا ده‌مێ وان كنف وگۆپالێن خۆ هاڤێتين وان سێره‌به‌ندى ل چاڤێن مرۆڤان كر، ووان وه‌ هزركر كو تشتێ ئه‌و دبينن ڕاستییه‌، وئه‌و ب خۆ خه‌يال بوو، ووان مرۆڤ باش ترساندن، ووان سێره‌به‌ندییه‌كا ب هێز ومه‌زن ئينا.
و ل وى جهێ مه‌زن خودێ ئه‌و وه‌حى بۆ به‌نییێ خۆ وپێغه‌مبه‌رێ خۆ مووساى هنارت يا كو حه‌قى ونه‌حه‌قى پێ ژێك جودا بووى، وى فه‌رمان لێ كر كو ئه‌و وى تشتێ د ده‌ستێ خۆ يێ ڕاستێ دا كو گۆپالێ وى بوو بهاڤێژت، ئينا وى ئه‌و هاڤێت و د گاڤێ دا وى ئه‌و تشتێ وان هاڤێتى دا خه‌لكى وه‌ تێ بگه‌هينن كو ئه‌و حه‌قییه‌ هه‌مى داعويرا.
ئينا بۆ هه‌ر كه‌سه‌كێ ئاماده‌ ئاشكه‌را بوو كو مووسا يێ حه‌قه‌ وكو ئه‌و پێغه‌مبه‌رێ خودێ‌یه ‌وبه‌رێ خه‌لكى دده‌ته‌ حه‌قییێ، وئه‌و دره‌وا وان دكر پويچ بوو.
ئينا سێره‌به‌ند هه‌مى ل جهێ لێ كۆمبووين هاتنه‌ شكاندن، وفيرعه‌ون وملله‌تێ خۆ شكه‌ستى وڕه‌زيل ڤه‌گه‌ڕيان.
وسێره‌به‌ندان ده‌مێ شيانا خودێ يا مه‌زن ديتى خۆ بۆ خودێ چه‌ماند وچوونه‌ سوجدێ.
گۆتن: مه‌ باوه‌رى ب خودايێ هه‌مى چێكرییان ئينا.
خودايێ مووساى وهاروونی‌.
فيرعه‌ونى گۆته‌ سێره‌به‌ندان: هه‌وه‌ باوه‌رى ب وى ئينا به‌رى ئه‌ز ده‌ستويریێ بده‌مه‌ هه‌وه‌ كو هوين باوه‌ریێ بينن؟ هندى باوه‌رى ئينانا هه‌وه‌يه‌ فێلبازییه‌كه‌ هه‌وه‌ ومووساى كرى؛ دا هوين خه‌لكێ باژێرێ خۆ ده‌ربێخنه‌ ده‌شتێ، ودا هوين خێر وخێراتێن وى بۆ خۆ ب تنێ ببه‌ن، ڤێجا هوين پاشى دێ زانن كانێ چ عه‌زاب ونه‌خۆشى دێ ب سه‌رێ هه‌وه‌ ئێت.
سويند بت ئه‌ز ده‌ست وپییێن هه‌وه‌ ژێك جودا ببڕم: ده‌ستێ ڕاستێ د گه‌ل پییێ چه‌پێ، يان ده‌ستێ چه‌پێ د گه‌ل پییێ ڕاستێ، پاشى سويند بت ئه‌ز دێ هه‌وه‌ هه‌مییان ب قورمێن دارقه‌سپان ڤه‌ هلاويسم.
وان گۆته‌ فيرعه‌ونى: بۆ مه‌ مسوگه‌ر بوو كو هندى ئه‌مين ئه‌م دێ زڤڕينه‌ نك خودێ، وكو عه‌زابا وى ژ يا ته‌ دژوارتره‌، ڤێجا ئه‌م ئه‌ڤرۆ دێ صه‌برێ ل سه‌ر عه‌زابا ته‌ كێشين؛ دا ل ڕۆژا قيامه‌تێ ژ عه‌زابا خودێ ڕزگار ببين.
وهه‌ما ته‌ كه‌رب ژ مه‌ ڤه‌نابت ژ به‌ر تشته‌كى ب تنێ نه‌بت ژ به‌ر هندێ كو مه‌ باوه‌رى ئينايه‌ ومه‌ ڕاستگۆيى ب نيشان وئايه‌تێن خودايێ خۆ يێن مووسا پێ هاتى كرییه‌، ونه‌ تو ونه‌ كه‌سێ دى ژبلى خودێ خودانێ عه‌رد وعه‌سمانان نه‌شێت هنده‌ك نيشانێن وه‌كى وان بينت، خودايێ مه‌ تو بێهن فره‌هییه‌كا مه‌زن ب سه‌ر مه‌ دا به‌رده‌ ومه‌ موكم بكه‌، ومه‌ بمرينه‌ پێگير ب فه‌رمانا ته‌ ودويكه‌فتى بۆ پێغه‌مبه‌رێ ته‌.
وڕێبه‌ر ومه‌زنان ژ ملله‌تێ فيرعه‌ونى گۆته‌ فيرعه‌ونى: ئه‌رێ تو دێ مووساى وملله‌تێ وى ژ ئسرائيلییان هێلى دا ئه‌و خه‌لكى ل عه‌ردێ (مصرێ) دسه‌ردا ببه‌ن حه‌تا ئه‌و دينێ خۆ بگوهۆڕن وعه‌بدينییا خودايێ ب تنێ بكه‌ن، وعه‌بدينییا ته‌ ويا خوداوه‌ندێن ته‌ بهێلن؟ فيرعه‌ونى گۆت: ئه‌م دێ كوڕێن ئسرائيلییان كوژين وژنێن وان بۆ خزمه‌تكارییێ هێلينه‌ زێندى، وهندى ئه‌مين ئه‌م ب ملكى وده‌سهه‌لاتێ د سه‌ر وان ڕاينه‌.
مووساى گۆته‌ ملله‌تێ خۆ -ژ ئسرائيلییان-: هوين داخوازا هاريكارییێ ژ خودێ دژى فيرعه‌ونى وملله‌تێ وى بكه‌ن، وبێهنا خۆ ل سه‌ر وێ نه‌خۆشییا ژ فيرعه‌ونى گه‌هشتییه‌ هه‌وه‌ وعه‌يالێ هه‌وه‌ فره‌هـ بكه‌ن. هندى عه‌رده‌ هه‌مى بۆ خودێ‌یه ‌يێ وى بڤێت ژ به‌نییێن خۆ ب ميراتگرى ئه‌و لێ ددانت، ودويماهییا باش بۆ وییه‌ يێ ته‌قوا خودێ بكه‌ت وپێگيرییێ ب فه‌رمانێن وى بكه‌ت.
ملله‌تێ مووساى -ژ ئسرائيلیان- گۆته‌ پێغه‌مبه‌رێ خۆ مووساى: به‌رى تۆ بۆ مه‌ بێى وپشتى تو بۆ مه‌ هاتى ژى ئه‌م ب كوشتنا كوڕێن مه‌ وهێلانا ژنان دهاتينه‌ ئێشاندن، مووساى گۆته‌ وان: به‌لكى خودايێ هه‌وه‌ نه‌يارێ هه‌وه‌ فيرعه‌ونى وملله‌تێ وى تێ ببه‌ت، وپشتى تێبرنا وان هه‌وه‌ ب جێگرى ل عه‌ردێ وان بدانت، ڤێجا به‌رێ خۆ بده‌ته‌ هه‌وه‌ كانێ هوين دێ چاوا كارى كه‌ن، كانێ دێ شوكرا وى كه‌ن يان دێ كافر بن؟
و ب ڕاستى مه‌ فيرعه‌ون وملله‌تێ وى ب كولپ وخه‌لايێ، و ب كێمكرنا به‌رهه‌مێ فێقى وده‌رامه‌تێ وان جه‌رباندن؛ دا به‌لكى ئه‌و بيرا خۆ بينن، وخۆ ژ سه‌رداچوونێ بده‌نه‌ پاش، و ل خودايێ خۆ بزڤڕنه‌ڤه‌.
ڤێجا ئه‌گه‌ر ڕزق وبه‌رفره‌هییه‌ك گه‌هشتبا فيرعه‌ونى وملله‌تێ وى ئه‌و دا بێژن: ئه‌ڤه‌ بۆ مه‌يه‌ ژ به‌ر كو ئه‌م دهه‌ژينه‌، وئه‌گه‌ر كولپ وهشكاتى ب سه‌ر وان دا هاتبا دا كه‌نه‌ ژ بێ ئيفله‌حییا مووساى وئه‌وێن د گه‌ل وى دا ودا بێژن: ئه‌ڤه‌ ژ به‌ر وان گه‌هشته‌ مه‌. نێ ئه‌وا ب سه‌رێ وان دئێت ژ كولپ وخه‌لايێ ب قه‌ده‌را خودێ‌یه‌، و ژ به‌ر كوفر وگونه‌هێن وانه‌، به‌لێ پترییا ملله‌تێ فيرعه‌ونى ڤێ چه‌ندێ نزانن.
وملله‌تێ فيرعه‌ونى گۆته‌ مووساى: هه‌چى نيشان وئايه‌تا تو بۆ مه‌ بينى، دا به‌رێ مه‌ پێ ژ دينێ فيرعه‌ونى وه‌رگێڕى، ئه‌م گوهدارییا ته‌ ناكه‌ين وباوه‌رییێ ب ته‌ نائينين.
ئينا مه‌ له‌هیه‌كا مه‌زن ل وان ڕاكر فێقى وده‌رامه‌تێ وان پويچ كر، ومه‌ كولى ب سه‌ر وان دا هنارت، ڤێجا وى چاندییێ وان وتشتێ وان هه‌مى خوار، ومه‌ ئه‌و سپيهێن كو شينكاتى وحه‌يوانه‌تێ وان دكوژن ب سه‌ر وان دا به‌ردان، ومه‌ به‌ق ب سه‌ر وان دا هنارتن ڤێجا تژى ئامان وسه‌ر جهێن وان بوون، وخوين ژى مه‌ ب سه‌ر وان دا هنارت ڤێجا بير وڕويبارێن وان بوونه‌ خوين، ووان ئاڤا ب كێر ڤه‌خوارنێ بێت نه‌ديت، ئه‌ڤه‌ هنه‌ده‌ك ئايه‌تن ژ ئايه‌تێن خودێ ژبلى وى كه‌س نه‌شێت وان بينت، دژێك جودانه‌، و د گه‌ل ڤێ هه‌مییێ ملله‌تێ فيرعه‌ونى خۆ دفن بلندكر، وباوه‌رى ب خودێ نه‌ئينا، وئه‌و ملله‌ته‌ك بوون وان ئه‌و كار دكر يێ خودێ ئه‌و ژێ ددانه‌ پاش ژ گونه‌هـ وسه‌رداچوونێ.
وده‌مێ عه‌زاب ب سه‌ر فيرعه‌ونى وملله‌تێ وى دا هاتى وان هه‌وارا خۆ گه‌هانده‌ مووساى وگۆتن: ئه‌ى مووسا دوعایێ ژ خودايێ خۆ بكه‌ ب وێ په‌يمانا وى دايه‌ ته‌ كو ئه‌گه‌ر مه‌ تۆبه‌كر ئه‌و عه‌زابێ ژ سه‌ر مه‌ ڕاكه‌ت، ئه‌گه‌ر تو وێ عه‌زابێ ژ سه‌ر مه‌ ڕاكه‌ى يا ئه‌م تێدا سويند بت ئه‌م دێ باوه‌رییێ ب وێ ئينين يا تو پێ هاتى، ودێ دويچوونا وێ كه‌ين يا تو ژ مه‌ دخوازى، وئه‌م دێ ئسرائيلییان د گه‌ل ته‌ به‌رده‌ين، وئه‌م ڕێ ل وان ناگرين كو ئه‌و بچنه‌ وى جهێ وان بڤێت.
ڤێجا ده‌مێ خودێ ئه‌و عه‌زاب ژ سه‌ر وان ڕاكرى حه‌تا ده‌مه‌كێ ئه‌و هه‌ر دێ گه‌هنێ ودێ تێدا ئێنه‌ عه‌زابدان، وئه‌و ڤه‌هێلان وڕاكرنا به‌روه‌خت يا عه‌زابێ مفاى ناگه‌هينته‌ وان، هنگى ئه‌و ل په‌يمانا خۆ يا وان دايه‌ خودايێ خۆ ومووساى لێڤه‌دبن، ودميننه‌ ل سه‌ر كوفر وسه‌رداچوونا خۆ.
ڤێجا گاڤا ئه‌و ده‌م هاتى يێ بۆ تێبرنا وان هاتییه‌ ده‌سنيشانكرن مه‌ تۆل ل وان ڤه‌كر، وغه‌زه‌ب داڕێته‌ سه‌ر، وئه‌و د ده‌ريايێ دا خه‌ندقاندن؛ ژ به‌ر دره‌وپێكرنا وان ب وان ئايه‌تێن ل سه‌ر ده‌ستێ مووساى په‌يدا بووين، وئه‌و ژ ڤان موعجزه‌يان دبێ ئاگه‌هـ بوون.
وئه‌و ئسرائيلییێن ب خزمه‌تكارییێ دهاتنه‌ ڕه‌زيلكرن مه‌ ل ڕۆژهه‌لات وڕۆژئاڤايا عه‌ردى (كو وه‌لاتێ شامێ‌يه‌) كرنه‌ جێگر، ل وى عه‌ردێ مه‌ به‌ره‌كه‌ت كرییه‌ تێدا، كو ڕويبار وفێقى وده‌رامه‌تێ وێ مشه‌ كرى، وپه‌يڤا خودايێ ته‌ يا باش ل سه‌ر ئسرائيلیان پێكهات كو وان ل عه‌ردى بكه‌ته‌ خودان ده‌سهه‌لات؛ ژ به‌ر صه‌بركێشانا وان ل سه‌ر نه‌خۆشییا ژ فيرعه‌ونى وملله‌تێ وى گه‌هشتییێ، وهه‌ر تشته‌كێ فيرعه‌ونى وملله‌تێ وى چێ كرى، وتشتێ وان ئاڤا كرى مه‌ خرابكر وپه‌لـخاند.
ومه‌ ئسرائيلى ژ ده‌ريايێ ده‌رباس كرن، ئينا ئه‌و د به‌ر ملله‌ته‌كى ڕا بۆرين وان صه‌نه‌م دپه‌رێسين و ل سه‌ر ڤێ چه‌ندێ دبه‌رده‌وام بوون، ئسرائيلیان گۆت: ئه‌ى مووسا بۆ مه‌ ژى صه‌نه‌مه‌كى چێكه‌ دا بۆ خۆ بكه‌ينه‌ خوداوه‌ند، وه‌كى كا چاوا ڤى ملله‌تى هنده‌ك صه‌نه‌م هه‌نه‌ عيباده‌تى بۆ دكه‌ن، مووساى گۆته‌ وان: ئه‌ى ملله‌تۆ هندى هوينن هوين مه‌زنییا خودێ نزانن، وهوين نزانن كو په‌رستن ب تنێ بۆ خودێ‌یه‌.
هندى ئه‌ڤه‌نه‌ يێن ل دۆر ڤان صه‌نه‌مان شركا ئه‌و دكه‌ن دێ پويچ بت، وهندى ئه‌و كاره‌ يێ ئه‌و دكه‌ن كو په‌رستنا وان صه‌نه‌مانه‌ يێن كو عه‌زابا خودێ ژ وان پاشڤه‌ لێ ناده‌ن ئه‌گه‌ر ب سه‌ر وان دا هات، كاره‌كێ پويچ وخراب بوويه‌.
مووساى گۆته‌ ملله‌تێ خۆ: ئه‌رێ ژبلى خودێ ما ئه‌ز دێ داخوازا خودايه‌كێ دى بۆ هه‌وه‌ كه‌م كو هوين وى بپه‌رێسن، وخودێ‌یه ‌يێ هوين ئافراندين، ووى هوين ب سه‌ر هه‌مى خه‌لكێ ده‌مێ هه‌وه‌ ئێخستينه‌ ب هلبژارتنا گه‌له‌ك پێغه‌مبه‌ران ژ ناڤ هه‌وه‌، وتێبرنا دوژمنێ هه‌وه‌، و ب دانا ئايه‌تێن تايبه‌ت بۆ هه‌وه‌؟
وهوين -گه‌لى ئسرائيلیان- قه‌نجییێن مه‌ ل بيرا خۆ بينن ده‌مێ مه‌ هوين ژ ده‌ستێ فيرعه‌ونى ودويكه‌فتییێن وى ڕزگاركرين، و ژ وێ ڕه‌زيلییا هوين تێدا كو وان كوڕين هه‌وه‌ دكوشتن وژنێن هه‌وه‌ بۆ خزمه‌تێ زێندى دهێلان، ووان كرێتترين ونه‌خۆشترين عه‌زاب ددا به‌ر هه‌وه‌، پاشى وى هوين ڕزگاركرن، ئه‌ڤه‌ جه‌رباندنه‌ك بوو ژ خودێ بۆ هه‌وه‌ وقه‌نجییه‌كا مه‌زن بوو.
وخودێ ژڤان ب سيهـ شه‌ڤان دا مووساى كو ئه‌و د گه‌ل خودايێ خۆ باخڤت، پاشى وى ده‌هـ شه‌ڤێن دى ل وى ده‌مى زێده‌كرن، ئينا ئه‌و ژڤانێ خودێ بۆ مووساى داناى ب جهـ هات وبوو چل شه‌ڤ. ومووساى گۆته‌ برايێ خۆ هاروونى -ده‌مێ وى ڤياى بچت د گه‌ل خودايێ خۆ باخڤت-: تو جێگرێ من به‌ د ناڤ ملله‌تێ من دا حه‌تا ئه‌ز بزڤڕمه‌ ڤه‌، وبه‌رێ وان بده‌ گوهدارى وپه‌رستنا خودێ، وتو دويكه‌فتنا ڕێكا وان نه‌كه‌ يێن خرابكارییێ د عه‌ردى دا دكه‌ن.
وده‌مێ مووسا ل ژڤانێ ده‌سنيشانكرى هاتى كو پشتى شه‌ڤا چلێ بوو، وخودايێ وى ب وه‌حى وفه‌رمانا خۆ د گه‌ل وى ئاخفتى، وى دلێ خۆ برێ كو خودێ ببينت ئينا وى به‌رێخۆدان ژێ خواست، خودێ گۆته‌ وى: تو من نابينى، ئانه‌كۆ د دنيايێ دا تو نه‌شێى من ببينى، به‌لێ به‌رێ خۆ بده‌ چياى، ڤێجا ئه‌گه‌ر من بلند خۆ نيشا دا ووى خۆ ل جهێ خۆ گرت تو دێ من بينى، ئينا ده‌مێ خودايێ وى خۆ بلند نيشا چياى داى وى چيا ب عه‌ردى ڤه‌ ڕاست كر، ومووسا دلگرتى بوو وكه‌فت، وده‌مێ ئه‌و ژ دلگرتنێ هشياربووى وى گۆت: پاكى و پيرۆزى بۆ ته‌ بت ئه‌ى خودا، هندى ئه‌زم من تۆبه‌يه‌ كو پسيارا ديتنا ته‌ د ڤێ دنيايێ دا بكه‌مه‌ڤه‌، وئه‌ز يه‌كه‌مين خودان باوه‌رم ب ته‌ ژ ملله‌تێ خۆ.
خودێ گۆت: ئه‌ى مووسا من ب په‌يامێن خۆ بۆ وان مرۆڤێن تو بۆ هنارتى تو ل ناڤ مرۆڤان يێ هلبژارتى و ب ئاخفتنا خۆ يا ئێكسه‌ر د گه‌ل ته‌، ڤێجا تو وێ فه‌رمانا من دايه‌ ته‌ بگره‌، وكارى پێ بكه‌، وببه‌ ژ وان يێن شوكرا خودێ دكه‌ن ژ به‌ر په‌ياما خۆ يا وى دايه‌ ته‌، وكو ب تايبه‌تى د گه‌ل ته‌ ئاخفتى.
ومه‌ بۆ مووساى د ته‌وراتێ دا ژ هه‌ر تشته‌كێ ئه‌و هه‌وجه‌ ببتێ ژ ئه‌حكامێن دينى نڤيسيبوو، شيره‌ت بۆ مفا ژێ وه‌رگرتنێ وبه‌رفره‌هكرن بۆ مه‌سه‌لا حه‌لالى وحه‌رامى وفه‌رمان وسه‌رهاتى وبير وباوه‌ر وتشتێ نه‌به‌رچاڤ، خودێ گۆته‌ وى: ڤێجا تو وێ ب هێز بگره‌، ئانه‌كۆ ته‌وراتێ ب مجدى بگره‌، وفه‌رمانێ ل ملله‌تێ خۆ بكه‌ كو كارى ب وێ بكه‌ن يا خودێ تێدا گۆتى؛ چونكى هه‌چییێ شريكان بۆ خودێ بدانت ئه‌ز ل ئاخره‌تێ جهێ سه‌رداچوويان دێ نيشا وى ده‌م، كو ئه‌و ئاگره‌ يێ خودێ ئاماده‌كرى بۆ وان دوژمنێن خۆ يێن ژ ڕێكا وى ده‌ركه‌فتين.
ئه‌ز دێ دلێن وان كه‌سان ژ تێگه‌هشتنا ئايه‌تێن مه‌زنى وشريعه‌تێ خۆ وه‌رگێڕم ئه‌وێن خۆ د سه‌ر گوهدارییا من ڕا دبينن، وبێ حه‌ق خۆ ل سه‌ر سه‌رێ خه‌لكى مه‌زن دكه‌ن، ڤێجا ژ دفن بلندییا خۆ دويكه‌فتنا چو پێغه‌مبه‌ران ناكه‌ن وگوهدارییا وان ناكه‌ن، وئه‌گه‌ر ئه‌ڤ دفن بلنده‌ هه‌ر ئايه‌ته‌كا هه‌بت ببينن ژى باوه‌رییێ پێ نائينن؛ ژ به‌ر پشتدان ودوژمناتییا وان بۆ خودێ وپێغه‌مبه‌رێ وى، وئه‌گه‌ر ئه‌و ڕێكا چاكییێ ببينن بۆ خۆ ناكه‌نه‌ ڕێك، وئه‌گه‌ر ئه‌و ڕێكا سه‌رداچوونێ ببينن، ئانه‌كۆ كوفرێ، ئه‌و دێ وێ بۆ خۆ كه‌نه‌ ڕێك ودين؛ ئه‌ڤه‌ ژ به‌ر كو وان دره‌و ب ئايه‌تێن خودێ كرییه‌، وئه‌و ژ هزركرن وبه‌رێخۆدانا د ڤان ئايه‌تان دا دبێ ئاگه‌هن.
وئه‌وێن دره‌و ب ئايه‌تێن خودێ و ب ديدارا وى ل ئاخره‌تێ كرى كريارێن وان پويچ بوون؛ چونكى شه‌رتێ وه‌رگرتنا كارى تێدا نه‌مايه‌، كو باوه‌رییا ب خودێ وجزادانا وییه‌، و ل ئاخره‌تێ ئه‌و ب وى كارێ وان د دنيايێ دا دكر ژ كوفرێ وگونه‌هان دێ ئێنه‌ جزادان، كو هه‌رمانا د ئاگرى دايه‌.
وپشتى مووساى ملله‌تێ خۆ هێلاى وچووى دا د گه‌ل خودايێ خۆ باخڤت ملله‌تێ وى ڕابوون ژ زێـڕێ خۆ په‌يكه‌رێ گۆلكه‌كا بێ رح وخودان ده‌نگ بۆ خۆ چێكر، ئه‌رێ ما وان نه‌دزانى كو ئه‌و د گه‌ل وان نائاخڤت، وبه‌رێ وان ناده‌تێ خێرێ؟ وان ئه‌و كر يا كرى ژ ڤى كارێ كرێت، وئه‌و دزۆردار بوون بۆ خۆ كو تشت نه‌دانايه‌ جهێ وى يێ دورست.
وده‌مێ ئه‌وێن -ژبلى خودێ- په‌رستنا گۆلكێ كرى په‌شێمان بووين پشتى مووسا زڤڕییه‌ نك وان، ووان ديتى كو وان ڕێكا دورست ل به‌ر خۆ به‌رزه‌ كر، و ژ دينێ خودێ ده‌ركه‌فتن، وان ده‌ست دا داخوازا گونه‌هـ ژێبرنێ وباوه‌رى ئينانا ب خودێ، وگۆتن: ئه‌گه‌ر خودايێ مه‌ دلۆڤانییێ ب مه‌ نه‌به‌ت وتۆبا مه‌ قه‌بويل نه‌كه‌ت، وگونه‌هێن مه‌ نه‌ڤه‌شێرت، مسوگه‌ر ئه‌م دێ ژ تێچوويان بين يێن كارێ وان پويچ بووى.
وده‌مێ مووسا زڤڕییه‌ نك ملله‌تێ خۆ عێجز وغه‌مگين؛ چونكى خودێ پێ دابوو زانين كو ملله‌تێ وى يێ دسه‌ردا چووى، وسامرى ئه‌و يێن ژ ڕێكا دورست ده‌رێخستين، مووساى گۆت: پيسه‌ جێگرى بوو پشتى من هه‌وه‌ كرى، ئه‌رێ هه‌وه‌ له‌ز ل فه‌رمانا خودايێ خۆ كر؟ ئانه‌كۆ: هه‌وه‌ له‌ز ل زڤڕينا من كر يا كو خودێ ده‌مێ وێ ده‌سنيشان كرى؟ ومووساى ژ كه‌ربێن ملله‌تێ خۆ يێ گۆلكپه‌رێس وبرايێ خۆ هاروونى دا ده‌پێن ته‌وراتێ هاڤێتن، وسه‌رێ برايێ خۆ گرت وڕاكێشا، هاروونى گۆتىَ: كوڕێ دايكا من هندى ملله‌ت بوو بێ هێزى بۆ خۆ د من ڕا ديت وئه‌ز حسێب كرم مرۆڤه‌كێ لاواز ونێزيك بوو ئه‌و من بكوژن، ڤێجا تو ب ڤى كارێ تو د گه‌ل من دكه‌ى كه‌يفا دوژمنان نه‌ئينه‌، وتو ل ده‌مێ كه‌ربا خۆ من نه‌كه‌ د گه‌ل وى ملله‌تى يێ پـێـگـيرى ب فه‌رمانا ته‌ نه‌كرى وگۆلك په‌رێسى.
مووساى ده‌مێ ديتى كو برايێ وى هێجه‌تا خۆ هه‌يه‌، وكو وى ته‌خسيرى نه‌كربوو د كارێ خۆ دا، گۆت: خودايێ من تو گونه‌ها كه‌رب ڤه‌بوونا من بۆ من ژێ ببه‌، ووێ بۆ برايێ من ژێ ببه‌ يا به‌رى نوكه‌ د ناڤبه‌را وى وئسرائيلییان دا چێبووى، وتو دلۆڤانییا خۆ يا به‌رفره‌هـ ب سه‌ر مه‌ دا بينه‌، هندى تويى تو ب مه‌ دلۆڤانترى ژ هه‌مى دلۆڤانكاران.
هندى ئه‌ون يێن گولك بۆ خۆ كرییه‌ خودا، غه‌زه‌به‌كا دژوار ژ خودايێ وان وشه‌رمزارییا د ژينا دنيايێ دا دێ گه‌هتێ؛ ژ به‌ر كوفرا وان ب خودايێ وان، وكا مه‌ چ ل ڤان كر وه‌سا دێ ل وان دره‌وپێكه‌ران ژى كه‌ين يێن ژ نك خۆ تشتان ل دينێ خودێ زێده‌ دكه‌ن.
وئه‌وێن خرابى كرين ژ كوفرێ وگونه‌هان، پاشى پشتى هنگى ل باوه‌رییێ وكارێ چاك زڤڕين، هندى خودايێ ته‌يه‌ پشتى تۆبا دورست گونه‌هـ ژێبرێ كريارێن وانه‌ شه‌رما وان نابه‌ت، يێ پڕدلۆڤانكاره‌ ب وان.
وده‌مێ كه‌ربا مووساى داهاتى، ده‌پ ژ عه‌ردى هلگرتن پشتى كو هاڤێتين، وئاشكه‌راكرنا حه‌قییێ ودلۆڤانى بۆ وان يێن ژ خودێ وعه‌زابا وى دترسن د وان ده‌پێن ته‌وراتێ دا هه‌بوويه‌.
ومووساى حه‌فتێ زه‌لام ژ باشێن ملله‌تێ خۆ هلبژارتن، و د گه‌ل وان ده‌ركه‌فته‌ طوورێ (سينائێ) بۆ وى ده‌م وژڤانى يێ خودێ دايه‌ وى كو ئه‌و تێدا بچته‌ ديدارا وى بۆ تۆبه‌كرنێ ژ وى كارێ بێ فامێن ئسرائيلییان كرى ده‌مێ گۆلك په‌رێسى، ڤێجا گاڤا ئه‌و هاتينه‌ وى جهى وان زه‌لامێن ئسرائيلییان گۆت: ئه‌ى مووسا ئه‌م باوه‌رییێ ب ته‌ نائينين حه‌تا ئه‌م خودێ ب چاڤ نه‌بينين، تو د گه‌ل وى ئاخفتى، ڤێجا وى نيشا مه‌ بده‌، ئينا ڤه‌له‌رزينا دژوار ئه‌و هه‌مى گرتن ومرن، ئينا مووسا ڕابووڤه‌ ودوعا ژ خودێ كرن وگۆت: خودايێ من ئه‌ز دێ چ بێژمه‌ ئسرائيلییان ئه‌گه‌ر ئه‌ز زڤڕيمه‌ نك وان، وته‌ باشێن وان هه‌مى مراندن؟ ئه‌گه‌ر ته‌ ڤيابا به‌رى نوكه‌ تو دا وان هه‌مییان ومن ژى د گه‌ل دا مرينى، وئه‌ڤه‌ ل سه‌ر من يا ب ساناهيتر بوو، ئه‌رێ تو دێ مه‌ تێ به‌ى ژ به‌ر وى كارێ بێ فامێن مه‌ كرى؟ ئه‌ڤ كارێ ملله‌تێ من كرى ده‌مێ گۆلك په‌رێسى هه‌ما جه‌رباندنه‌ك بۆ ته‌ ئه‌و پێ جه‌رباندين، يێ ته‌ بڤێت ژ به‌نییێن خۆ تو وى پێ به‌رزه‌ دكه‌ى، ويێ ته‌ بڤێت تو وى پێ دئينيه‌ ســـــه‌ر ڕێ، تو سه‌ركار وپشته‌ڤانێ مه‌يى، ڤێجا تو گونه‌هێن مه‌ ژێ ببه‌، ودلۆڤانییێ ب مه‌ ببه‌، و توچێتـرينێ وانى يێن لێبۆرينێ دكه‌ن، وگونه‌هان ڤه‌دشێرن.
وتو مه‌ بكه‌ ژ وان يێن ته‌ كريارێن چاك د دنيايێ وئاخره‌تێ دا بۆ نڤيسين، هندى ئه‌مين ئه‌م ب په‌شێمانى وتۆبه‌كرن ڤه‌ ل ته‌ زڤڕين، خودێ گۆته‌ مووساى: عه‌زابا خۆ ئه‌ز دێ ده‌مه‌ به‌ر وى يێ من بڤێت ژ چێكرییێن خۆ، وه‌كى من دايه‌ به‌ر ئه‌وێن هه‌ ژ ملله‌تێ ته‌، ودلۆڤانییا من چێكرى هه‌مى ڤه‌گرتينه‌، ڤێجا ئه‌ز دێ وێ بۆ وان نڤيسم يێن ژ خودێ وعه‌زابا وى دترسن، وفه‌رمانێن وى ب جهـ دئينن وخۆ ژ بێ ئه‌مرییا وى دده‌نه‌ پاش، وئه‌وێن باوه‌رییێ ب ته‌وحيدێ وده‌ليلێن وێ دئينن.
ئه‌ڤێ دلۆڤانییێ ئه‌ز دێ بۆ وان نڤيسم يێن ژ خودێ دترسن وخۆ ژ بێ ئه‌مرییا وى دده‌نه‌ پاش، ودويكه‌فتنا وى پێغه‌مبه‌رێ نه‌خوانده‌ڤا دكه‌ن، كو موحه‌ممه‌ده‌ -سلاڤ لێ بن-، يێ به‌حس وسالۆخه‌تێ وى ل نك خۆ د ته‌وراتێ وئنجيلێ دا نڤيسى دبينن، ئه‌و فه‌رمانێ ب ته‌وحيدێ وهه‌ر باشییه‌كا هه‌بت ل وان دكه‌ت، وبه‌رێ وان ژ شركێ ونه‌گوهدارییێ وهه‌ر تشته‌كێ خراب دده‌ته‌ پاش، وتشتێن پاقژ ژ خوارن وڤه‌خوارن وماره‌كرنێ بۆ وان حه‌لال دكه‌ت، وتشتێن پيس وه‌كى گۆشتێ به‌ڕازى ووان خوارن وڤه‌خوارنێن خودێ ل سه‌ر وان حه‌رامكرين بۆ وان حه‌رام دكه‌ت، ووى بارێ گران يێ كو ل وان هاتییه‌ كرن وه‌كى بڕينا جهێ پيس ژ جلكى وچه‌رمى، وسوژاندنا ده‌سكه‌فتییان، وتۆلڤه‌كرنا ژ وى يێ كوشتن كرى ژ قه‌ستا يان بێ ده‌ستى، ژ سه‌ر وان ڕادكه‌ت، ڤێجا ئه‌وێن باوه‌رى ب پێغه‌مبه‌رێ نه‌خوانده‌ڤا مـوحــه‌مــمــه‌دى -سلاڤ لێ بن- ئيناى، وبهايێ وى مه‌زن كرى وپشته‌ڤانییا وى كرى، ودويكه‌فتنا وێ قورئانێ كرى يا بۆ وى هاتییه‌ خوارێ، وكار ب سوننه‌تا وى كرى، ئه‌و ئه‌ون يێن ئه‌و سۆز ب ده‌ست خۆ ڤه‌ ئيناى يا خودێ دايه‌ به‌نییێن خۆ يێن خودان باوه‌ر.
تو -ئه‌ى موحه‌ممه‌د- بێژه‌ هه‌مى مرۆڤان: هندى ئه‌زم ئه‌ز پێغه‌مبه‌رێ خودێ مه‌ بۆ هه‌وه‌ هه‌مییان نه‌كو بۆ هنده‌كان ب تنێ، ئه‌و خودايێ ملكێ عه‌سمانان وعه‌ردى وهه‌ر تشته‌كێ د ناڤ دا يێ وى، نابت خوداينى وپه‌رستن بۆ يه‌كێ دى بت ژبلى وى، يێ خودان شيانه‌ كو چێكرییان بده‌ت وببه‌ت وجاره‌كا دى زێندى بكه‌ت، ڤێجا هوين باوه‌رییێ ب خودێ وته‌وحيدا وى بينن وباوه‌رییێ ب پێغه‌مبه‌رێ وى موحه‌ممه‌دى -سلاڤ لێ بن- بينن پێغه‌مبه‌رێ نه‌خوانده‌ڤا ئه‌وێ باوه‌رییێ ب خودێ دئينت و ب وێ يا بۆ وى ژ نك خودايێ وى هاتى و ب وێ يا بۆ پێغه‌مبه‌رێن به‌رى وى هاتى، وهوين دويكه‌فتنا ڤى پێغه‌مبه‌رى بكه‌ن، وكارى ب وێ بكه‌ن يا ئه‌و فه‌رمانێ پێ ل هه‌وه‌ دكه‌ت؛ دا به‌لكى به‌رێ هه‌وه‌ بۆ ڕێكا ڕاست بێته‌ دان.
و ژ ملله‌تێ مووساى ژ ئسرائيلییان كۆمه‌ك هه‌يه‌ خۆ ل سه‌ر حه‌قییێ دگرن، وبه‌رێ مرۆڤان دده‌نێ، ودادییێ پێ د ناڤبه‌را مرۆڤان دا دكه‌ن.
ومه‌ ملله‌تێ مووساى ژ ئسرائيلیان كرنه‌ دووازده‌ ئويجاخ هندى هژمارا بابكێن وان -ژ كوڕێن يه‌عقووبى- هه‌ر ئويجاخه‌ك ب مه‌زنێ خۆ دهاته‌ ناسين. ووه‌ختێ ملله‌تێ مووساى ل ده‌مێ به‌رزه‌بوونێ تێهنى بووين وداخوازا ئاڤێ ژێ كرى مه‌ وه‌حى بۆ وى هنارت كو: گۆپالێ خۆ ل به‌رى بده‌، ئينا دووازده‌ كانییێن ئاڤێ ژێ زان، وهه‌ر ئويجاخه‌كێ ژ دووازده‌ ئويجاخان كانییا خۆ ناسى، له‌و ب سه‌ر كانییا ئويجاخا دى ڤه‌ نه‌دچوو، ومه‌ عه‌ور ئينانه‌ هنداڤى وان دا سيبه‌رێ ل وان بكه‌ن، ومه‌ گه‌زۆ وگۆشتێ ته‌يران بۆ وان ئينا خوارێ، ومه‌ گۆته‌ وان: ژ تشتێ پاقژێ مه‌ دايه‌ هه‌وه‌ هوين بخۆن، به‌لێ وان ب ڤێ چه‌ندێ نه‌خۆش بوو وژێ بێهن ته‌نگ بوون ودلێ وان ژ ڤێ خوارنێ ڕه‌ش بوو، وگۆتن: ئه‌م نه‌شێين خوارنه‌كێ ب تنێ هه‌ر بخۆين، ووان داخوازا گوهۆڕينا خوارنا باش ب يا نه‌باش كر. ووان ده‌مێ شوكرا خودێ نه‌كرى و ب وى كارى ڕانه‌بووين يێ خودێ ل سه‌ر وان فه‌ركرى وان زۆردارى ل مه‌ نه‌كر، به‌لكى وان زۆردارى ل خۆ ب خۆ كر؛ چونكى وان باشى ژ ده‌ستێ خۆ كر، ووان خۆ به‌رئاتاف كر.
وتو -ئه‌ى موحه‌ممه‌د- به‌حسێ نه‌گوهدارییا ئسرائيلییان بۆ خودايێ وان وپێغه‌مبه‌رێ وان مووساى -سلاڤ لێ بن- بكه‌، وده‌مێ وان ئه‌و گۆتن گوهاڕتى يا فه‌رمان ب گۆتنا وێ ل وان هاتییه‌ كرن ده‌مێ خودێ گۆتییه‌ وان: هوين ل (به‌يتولمه‌قدسێ) ئاكنجى ببن، و ل چى جهێ هه‌وه‌ بڤێت وچى گاڤا هه‌وه‌ بڤێت ژ فێقى وده‌رامه‌تێ وى بخۆن، وبێژن: گونه‌هێن مه‌ ژ سه‌ر مه‌ ڕاكه‌، وهوين ب خۆ چه‌ماندن ڤه‌ د ده‌رگه‌هى ڕا هه‌ڕن، ئه‌م دێ گونه‌هێن هه‌وه‌ بۆ هه‌وه‌ ژێ به‌ين، وئه‌م هه‌وه‌ پێ ناگرين، وئه‌م خێرا دنيايێ وئاخره‌تێ ل قه‌نجيكاران دێ زێده‌كه‌ين.
ئينا ئه‌وێن كافربووين ژ وان ئه‌و گۆتن گوهاڕت يا خودێ فه‌رمان پێ ل وان كرى، ووان د ده‌رگه‌هى ڕا خۆ ل سه‌ر پاشییێن خۆ خشاند، وگۆتن: دندكه‌ك د مويه‌كى دا، ئينا مه‌ عه‌زابه‌ك ژ عه‌سمانى ب سه‌ر وان دا هنارت، و ژ به‌ر زۆردارى ونه‌گوهدارییا وان مه‌ ئه‌و پێ تێبرن.
وتو -ئه‌ى موحه‌ممه‌د- پسيارێ ل دۆر مه‌سه‌لا خه‌لكێ وى گوندێ ل نێزيكى (ده‌ريايا سۆر) ژ ڤان جوهییان بكه‌، ده‌مێ خه‌لكێ وى گوندى ل ڕۆژا شه‌نبییێ زێده‌گاڤى ل سه‌ر وان تشتان يێن خودێ حه‌رامكرين دكرن، ووى فه‌رمان ل وان كربوو كو ئه‌و بهايێ ڕۆژا شه‌نبیێ مه‌زن بكه‌ن وماسییان تێدا نه‌گرن، ڤێجا خودێ ئه‌و جه‌رباندن؛ ب هندێ كو ل ڕۆژا شه‌نبیێ نه‌هنگێن وان مشه‌ دهاتن و ب سه‌ر ئاڤێ دكه‌تن، وده‌مێ ڕۆژا شه‌نبى دچوو نه‌هنگ دچوونه‌ د ده‌ريايێ دا، ووان چو نه‌هنگ نه‌دديتن، ڤێجا وان ژ فێلبازى ل ڕۆژا شه‌نبیێ تۆڕ ل به‌ر ڤه‌ددان ودئێخستنێ، وپشتى هنگى دگرتن. وكانێ چاوا ب ڤى ڕه‌نگێ جه‌رباندنێ يێ مه‌ گۆتى، كو ماسى ل ڕۆژا نێچير تێدا ل سه‌ر هاتییه‌ حه‌رامكرن مه‌ ب سه‌ر ئاڤێ دئێخستن، و ل ڕۆژێن دى ل به‌ر وان ڤه‌دشارتن، وه‌سا ژ به‌ر زێده‌گاڤییا وان وده‌ركه‌فتنا وان ژ بن ئه‌مرێ خودێ ئه‌م وان دجه‌ڕبينن.
وده‌مێ كۆمه‌كێ ژ وان گۆتییه‌ وێ كۆما دى ئه‌وا شيره‌ت ل وان دكر يێن ل ڕۆژا شه‌نبیێ ته‌عدايى كرى: هوين بۆچى شيره‌تێ ل وى ملله‌تى دكه‌ن يێ كو خودێ ژ به‌ر نه‌گوهدارییا وان دێ وان تێ به‌ت، يان ل ئاخره‌تێ ب عه‌زابه‌كا دژوار دێ وان عه‌زاب ده‌ت؟ وان گۆت: ئه‌م شيره‌تێ ل وان دكه‌ين ووان پاشڤه‌لێدده‌ين دا وان چو هێجه‌ت نه‌مينن، ودا ئه‌م ب وى كارى ڕابين يێ خودێ ل سه‌ر مه‌ فه‌ر كرى كو فه‌رمانا ب باشییێ يه‌ وپاشڤه‌لێدانا ژ خرابییێ‌يه‌، و ژ به‌ر هندێ دا به‌لكى ئه‌و ته‌قوا خودێ بكه‌ن، وژێ بترسن، و ژ گونه‌هـ وته‌عدايییێن خۆ تۆبه‌ بكه‌ن.
ڤێجا ده‌مێ وێ ده‌سته‌كێ يا كو ل شه‌نبییێ ته‌عدايى كرى ئه‌و تشت ژ بيركرى يێ ده‌سته‌كا دى بيرا وان پێ ئينايه‌ڤه‌، وبه‌رده‌وامى ل سه‌ر ته‌عدايییا خۆ كرى، وگوهدارییا ده‌سته‌كا شيره‌تكار نه‌كرى، خودێ ئه‌وێن پاشڤه‌ لێدانا ژ خرابییێ دكر ڕزگاركرن، وئه‌وێن ل ڕۆژا شه‌نبییێ زۆردارى كرى عه‌زابه‌كا دژوار ب سه‌ر دا هات؛ ژ به‌ر نه‌گوهدارییا وان بۆ ئه‌مرێ خودێ وزێده‌گاڤییا وان كرى.
ڤێجا ده‌مێ وێ ده‌سته‌كێ خۆ نه‌گودار كرى، وپێ ل وێ فه‌رمانا خودێ داناى، خودێ گۆته‌ وان: ببنه‌ مه‌يموينكێن دويركرى وبێ خێر، ڤێجا ئه‌و وه‌ لێ هـاتـن.
وتـو به‌حسێ هندێ بكه‌ ده‌مێ كو خودايێ ته‌ ئاشكه‌را دايه‌ زانينێ كو ئه‌و حه‌تا ڕۆژا ڕابوونێ دێ وان ل سه‌ر سه‌رێ جوهییان ڕاكه‌ته‌ڤه‌ يێن خرابترين عه‌زابێ وشه‌رمزارییێ بده‌ته‌ به‌ر وان. هندى خودايێ ته‌يه‌ ب له‌ز وى جزا دده‌ت يێ خۆ هێژاى وى جزايى بكه‌ت، وهندى ئه‌وه‌ گونه‌هـ ژێبر وپڕدلۆڤانكاره‌.
ومه‌ ئسرائيلى ل عه‌ردى بژاله‌كرن، ژ وان هه‌نه‌ يێن ب مافێن خودێ ويێن به‌نییان ڕادبن، و ژ وان هه‌نه‌ يێن ته‌خسيریێ دكه‌ن وزۆردارییێ ل خۆ دكه‌ن، ومه‌ ئه‌و ب خۆشییێ وبه‌رفره‌هكرنا ڕزقى جه‌رباندن، و ب نه‌خۆشى وته‌نگاڤییان ژى مه‌ ئه‌و جه‌رباندن؛ دا به‌لكى ئه‌و ل خۆ بزڤڕن.
ئينا پشتى ڤان هنده‌ك پێگوهۆڕێن خراب هاتن وبوونه‌ ميراتگرێن كيتابێ، ووان كيتاب خواند وتێ گه‌هشتن، و ل دويڤ حوكمێ وێ نه‌چوون، هه‌ر تشته‌كێ ژ په‌رتالێ دنيايێ -ئه‌گه‌ر خۆ يێ بێ خێر ژى بت- بكه‌فته‌ به‌ر سنگێ وان ئه‌و وه‌ردگرن؛ هندى هند ئه‌و دچاڤ برسينه‌ قه‌ت تێر نابن، و د گه‌ل هندێ دبێژن: هندى خودێ‌یه ‌گونه‌هێن مه‌ دێ بۆ مه‌ ژێ به‌ت، هيڤییێن ژ قه‌ستا ژ خودێ دكه‌ن، وئه‌گه‌ر په‌رتاله‌كێ بێ خێر ژ ماله‌كێ حه‌رام بگه‌هته‌ وان ئه‌و وه‌ردگرن وبۆ خۆ حه‌لال دكه‌ن، وخۆ ل سه‌ر وه‌رگرتنا حه‌رامى مجد دكه‌ن، ئه‌رێ ما په‌يمان ژ وان نه‌هاتبوو وه‌رگرتن كو ته‌وراتێ ب جهـ بينن وكارى ب وى تشتى بكه‌ن يێ تێدا هاتى، وكو ئه‌و ژ حه‌قییێ پێڤه‌تر چو تشتى ل سه‌ر ناڤێ خودێ نه‌بێژن، ووان ئه‌و تشتێ د كيتابێ دا هاتى زانى به‌لێ ل به‌ر خۆ به‌رزه‌كر، وكار پێ نه‌كر، وپێگيرى ب وێ په‌يمانا خودێ نه‌كر؟ وئه‌وێن ته‌قوا خودێ دكه‌ن، وپێگيرییێ ب فه‌رمانێن وى دكه‌ن ئاخره‌ت بۆ وان چێتره‌، ئه‌رێ ما ئه‌وێن په‌رتالێن بێ خێر وه‌ردگرن نزانن كو ئه‌و تشتێ ل نك خودێ هه‌ى بۆ ته‌قواداران چێتر‌؟
وئه‌وێن كيتابێ دگرن، وكارى ب وى تشتى دكــه‌ن يێ تێدا هاتى، ونڤێژێ ب دورستى دكه‌ن وپێ ڕادبن، و ژ ده‌مێ وێ ده‌رنائێخن، هندى خودێ‌یه‌ خێرا وان سه‌را ڤان كريارێن وان يێن چاك دێ ده‌تێ، وبه‌رزه‌ ناكه‌ت.
وده‌مێ مه‌ چيا ڕاكرییه‌ هنداڤى ئسرائيلییان دێ بێژى عه‌وره‌ سيبه‌رێ ل وان دكه‌ت، ووان زانى كو ئه‌و دێ ب سه‌ر وان دا ئێت ئه‌گه‌ر ئه‌و ئه‌حكامێن ته‌وراتێ قه‌بويل نه‌كه‌ن، ومه‌ گۆته‌ وان: ئه‌وا مه‌ دايه‌ هه‌وه‌ هوين ب هێز بگرن، وهوين وان سۆز وپه‌يمانان ل بيرا خۆ بينن يێن مه‌ د كيتابا خۆ دا ژ هه‌وه‌ وه‌رگرتين كو هوين كارى پێ بكه‌ن؛ دا به‌لكى هوين ته‌قوایا خودايێ خۆ بكه‌ن.
و ده‌مێ خودايێ ته‌ دوونده‌ها ئاده‌مى ژ پشتێن بابێن وان ئيناينه‌ده‌ر، ووى ئه‌و ل سه‌ر گۆتنا ب ته‌وحيدا خۆ كرينه‌ شاهد و د خوڕستییا وان دا بنه‌جهكرى كو ئه‌و خودايێ وانه‌ وئافرانده‌رێ وانه‌، ئينا وان شاهده‌يى ب وێ چه‌ندێ دا؛ ئه‌ڤه‌ ژ ترسا هندێ دا كو ئه‌و ل ڕۆژا ڕابوونێ حاشاتییا ڤێ چه‌ندێ بكه‌ن، وباوه‌رییێ ب تشته‌كى ژ ڤێ چه‌ندێ نه‌ئينن، و ژ دره‌و بێژن: خودێ چو زانين وهێجه‌ت ب ڤێ چه‌ندێ نه‌دايه‌ مه‌، به‌لكى ئه‌م ژ ڤێ چه‌ندێ دبێ ئاگه‌هين.
يان دا هوين بێژن: هه‌ما بابێن مه‌ به‌رى مه‌ بوتپه‌رێسى كربوو وسۆز شكاندبوو، وئه‌م پشتى وان د بچويك بووين ڤێجا مه‌ چاڤ ل وان كر، ئه‌رێ ڤێجا ما تو دێ مه‌ ب كريارا وان عه‌زاب ده‌ى يێن كارێ خۆ ب هندێ پويچكرى كو شريك د په‌رستنێ دا بۆ خودێ داناين؟
وكانێ چاوا مه‌ ئايه‌ت ئاشكه‌راكرن، ومه‌ تێدا دياركر كانێ مه‌ چ ب سه‌رێ ملله‌تێن به‌رێ ئينايه‌، وه‌سا ئه‌م ئايه‌تان بۆ ملله‌تێ ته‌ ژى به‌رفره‌هـ وئاشكه‌را دكه‌ين؛ ب وێ هيڤییێ كو ئه‌و ژ شركا خۆ لێڤه‌ببن، و ل خودايێ خۆ بزڤڕن.
وتو بۆ ئوممه‌تا خۆ به‌حسێ وى زه‌لامێ ئسرائيلى بكه‌ يێ مه‌ ئايه‌ت وده‌ليلێن خۆ داينێ، ڤێجا وى خۆ فێرى وان كر، پاشى كوفر پێ كر، وئه‌و هاڤێتنه‌ پشت خۆ، ئينا شه‌يتانى ئه‌و ژێرده‌ستى خۆ كر، ڤێجا ئه‌و بوو ژ وان به‌رزه‌بوويێن تێچووى.
وئه‌گه‌ر مه‌ ڤيابا كو بهايێ وى بلندكه‌ين ژ به‌ر وان ئايه‌تێن مه‌ داينێ ئه‌م دا وه‌ كه‌ين، به‌لێ وى ده‌ست دا دنيايێ ودويكه‌فتنا دلچوونێن خۆ كر. ڤێجا مه‌ته‌لا ڤى زه‌لامى وه‌كى مه‌ته‌لا صه‌يه‌، ئه‌گه‌ر تو ڕاهێلییێ يان بهێلى هه‌ر دێ حلكه‌حلكێ كه‌ت، ڤێجا ئه‌وێ خۆ ژ ئايه‌تێن خودێ ڤه‌كرى ژى يێ وه‌سايه‌ دێ هه‌ر ل سه‌ر كوفرا خۆ مينت چ تو خۆ پێڤه‌ بوه‌ستينى يان ژى بهێلى، ئه‌ڤ سالۆخه‌ته‌ سالۆخه‌تێ وى ملله‌تییه‌ يێ به‌رى هاتنا ته‌ بو وان يێ ڕێ به‌رزه‌، ڤێجا تو سه‌رهاتى وچيرۆكێن ملله‌تێن به‌رێ ڤه‌گێڕه‌، چونكى د ڤه‌گێڕانا وان دا موعجزه‌يه‌كا مه‌زن هه‌يه‌؛ دا به‌لكى ملله‌تێ ته‌ هزرا خۆ د وێ چه‌ندێ دا بكه‌ن.
پيسه‌ مه‌ته‌له‌ مه‌ته‌لا وى ملله‌تى يێ دره‌و ب ئايه‌ت وده‌ليلێن خودێ كرى، ووان زۆردارى ل خۆ دكر؛ ژ به‌ر دره‌وپێكرنا وان ب ڤان هێجه‌ت وده‌ليلان.
هه‌چییێ خودێ به‌رێ وى بده‌ته‌ باوه‌رى وگوهدارییا خۆ ئه‌و ئه‌وه‌ يێ سه‌رڕاست، وهه‌چییێ ئه‌و شه‌رمزار بكه‌ت وته‌وفيقا وى نه‌ده‌ت ئه‌و ئه‌وه‌ يێ تێچووى وزيانكار، مه‌عنا هيدايه‌ت ودسه‌ردابرن ژ خودێ ب تنێ‌یه‌.
و ب ڕاستى مه‌ گه‌له‌ك ژ ئه‌جنه‌ ومرۆڤان بۆ وى ئاگرى چێكرينه‌، وان هنده‌ك دل هه‌نه‌ پێ تێ ناگه‌هن، وهنده‌ك چاڤ هه‌نه‌ ئايه‌ت وده‌ليلێن خودێ پێ نابينن، وهنده‌ك گوهـ هه‌نه‌ گوهدارییا ئايه‌تێن كيتابا خودێ پێ ناكه‌ن، ئه‌وێن هه‌ وه‌كى وان حه‌يوانانه‌ يێن د چو ئاخفتنان نه‌گه‌هن، به‌لكى ئه‌و ژ وان حه‌يوانان به‌رزه‌ترن ژى، ئه‌و ئه‌ون يێن ژ باوه‌رییا ب خودێ وگوهدارییا وى د بێ ئاگه‌هـ.
وخودێ باشناڤ هه‌نه‌، يێن هندێ دگه‌هينن كو ئه‌و خودانێ مه‌زنییێ‌يه‌، وهه‌مى ناڤێن وى دباشن، ڤێجا تشتێ هه‌وه‌ بڤێت هوين ب باشناڤێن وى داخوازێ ژێ بكه‌ن، وهوين وان بهێلن يێن گوهۆڕينێ دئێخنه‌ ناڤێن، ئه‌و‌ ب وى كارى دێ ئێنه‌ جزادان يێ وان د دنيايێ دا دكر.
و ژ وان يێن مه‌ ئافراندين كۆمه‌كا باش هه‌يه‌ ب حه‌قییێ دئێنه‌ سه‌ر ڕێ وبه‌رێ مرۆڤان ژى دده‌نێ، وكارى پێ د ناڤبه‌را مرۆڤان دا دكه‌ن، وئه‌ڤه‌ ڕێبه‌رێن سه‌رڕاستن يێن خودێ ب باوه‌رییێ وكارێ چاك قه‌نجى د گه‌ل كرى.
وئه‌وێن دره‌و ب ئايه‌تێن مه‌ كرى، ئه‌م دێ ده‌رگه‌هێن ڕزقى وڕێكێن ژيارێ ل به‌ر وان ڤه‌كه‌ين؛ ل دويڤ به‌ردان بۆ وان دا كو ئه‌و ب وێ بێنه‌ خاپاندن يا د ده‌ستێن وان دا ودا ئه‌و هزر بكه‌ن كو ئه‌و يێن ل سه‌ر ڕێكه‌كا دورست، پاشى ژ نشكه‌كێ ڤه‌ ئه‌م دێ وان ب ڕێكه‌كا ئه‌و پێ نه‌زانن عه‌زاب ده‌ين.
وئه‌ز دێ ل دويڤ وان به‌رده‌م حه‌تا ئه‌و هزر بكه‌ن كو ئێدى ئه‌و نائێنه‌ جزادان، ڤێجا ئه‌و زێده‌تر كافر ببن ودسه‌ردابچن. هندى ل دويڤ به‌ردانا منه‌ بۆ دسه‌ردابرنا وان يا موكمه‌، ئانه‌كۆ: يا ب هێز ودژواره‌.
ئه‌رێ وما وان هزرا خۆ نه‌كرییه‌ وعه‌قلێ خۆ نه‌دايه‌ كارى، ونه‌زانییه‌ كو چو ديناتى ل نك موحه‌ممه‌دى نينه‌؟ وهه‌ما ب تنێ ئه‌و پێغه‌مبه‌ره‌كه‌ يێ هاتى دا وان ب ئاشكه‌رایى ژ عـه‌زابا خودێ بترسينت ئه‌گه‌ر ئه‌و ل سه‌ر كوفرا خۆ بمينن وباوه‌رییێ نه‌ئينن.
ئه‌رێ وما وان خۆ نه‌دايه‌ ملكێ خودێ يێ مه‌زن وده‌سهه‌لاتا وى يا بێ توخويب ل عه‌سمانان وعه‌ردى، وهه‌ر تشته‌كێ خودايێ مه‌زن د ناڤ هه‌ر دووان دا ئافراندى، دا هزرا خۆ د وێ چه‌ندێ دا بكه‌ن ومفايه‌كى بۆ خۆ ژێ وه‌ربگرن، ودا به‌رێ خۆ بده‌نه‌ ده‌مێ مرنا خۆ يا كو دبت يا نێزيك بت وگه‌له‌ك بۆ نه‌ما بت ڤێجا ئه‌و ل سه‌ر كوفرێ بێنه‌ مراندن، وبه‌رێ وان بۆ عه‌زابا خودێ يا دژوار بێته‌ دان؟ ئه‌رێ پشتى ترساندن وهشياركرنا ب قورئانێ ئه‌و دێ باوه‌رییێ ب چ ئينن؟
هه‌چییێ خودێ وى ژ ڕێكا ڕاست به‌رزه‌كه‌ت چو ڕێنيشانده‌ر بۆ وى نابن، وئه‌و دێ وان د كوفرا وان دا حێبه‌تى ودودل هێلت.
ئه‌ى موحه‌ممه‌د كافرێن مه‌كه‌هێ پسيارا ده‌مێ قيامه‌تێ ژ ته‌ دكه‌ن كانێ ئه‌و كه‌نگییه‌؟ تو بێژه‌ وان: زانينا ده‌مێ ڕابوونێ ل نك خودێ ب تنێ‌یه‌، ژ وى پێڤه‌تر كه‌س ب ده‌مێ ئاشكه‌رابوونا وێ ناكه‌ڤت، زانينا وێ يا گران وبه‌رزه‌يه‌ ل به‌ر خه‌لكێ عه‌سمانان وعه‌ردى، ب خافله‌تى ڤه‌ نه‌بت ئه‌و نائێت، ئه‌و پسيارا وێ ژ ته‌ دكه‌ن هه‌ر وه‌كى تو ل سه‌ر زانينا ده‌مێ وێ يێ مجدى، تو بێژه‌ وان: هه‌ما زانينا وێ هه‌ر يا ل نك خودێ، به‌لێ پترییا مرۆڤان نزانن كو ژ خودێ پێڤه‌تر كـه‌س وێ چه‌ندێ نزانت.
تو بێژه‌: ژ وێ پێڤه‌تر يا خودێ حه‌ز كرى ئه‌ز نه‌شێم نه‌ چو مفاى بگه‌هينمه‌ خۆ ونه‌ چو زيانێ ژ خۆ پاشڤه‌ لێ بده‌م، وئه‌گه‌ر من تشتێ نه‌به‌رچاڤ زانيبا ئه‌ز دا وان ئه‌گه‌ران ب كارئينم يێن گه‌له‌ك مفا پێ گه‌هشتبا من، وئه‌ز دا خۆ ژ وان ڕێكان ده‌مه‌ پاش يێن خرابى ژێ دگه‌هشته‌ من به‌رى خرابى هاتبا، وهندى ئه‌زم هه‌ما ب تنێ ئه‌ز پێغه‌مبه‌رێ خودێمه‌ وى ئه‌زێ بۆ هه‌وه‌ هنارتيم؛ دا ئه‌ز هه‌وه‌ ژ عه‌زابا وى بترسينم، ومزگينییێ ب قه‌نجییێ بده‌مه‌ وى ملله‌تێ باوه‌رییێ دئينت.
گه‌لى مرۆڤان خودێ‌یه ‌هوين ژ نه‌فسه‌كا ب تنێ -كو ئاده‌مه‌- ئافراندين، وجۆتێ وێ -كو حه‌ووايه‌- هه‌ر ژ وێ ئافراند؛ دا صه‌بر وهه‌دارا وى پێ بێت، ڤێجا ده‌مێ ئه‌و چوويه‌ نك -ومه‌به‌ست پێ نفشێ نێر ومێیانه‌ ژ دوونده‌ها ئاده‌مى- وێ ئاڤه‌كا سڤك هلگرت، وئه‌و پێ ڕابوو وڕوينشت وبارێ خۆ هلگرت، حه‌تا گاڤا ده‌مێ بوونێ نێزيك بووى وئه‌و پێ گران بووى ژن ومێران دوعا ژ خودايێ خۆ كر: ئه‌گه‌ر تو مرۆڤه‌كێ دورست وچاك بده‌يه‌ مه‌ سويند بت ئه‌م دێ ژ شوكردارا بين.
ڤێجا ده‌مێ خودێ زارۆيه‌كێ چاك دايه‌ ژن ومێران، وان هه‌ڤپشكه‌ك بۆ خودێ د دانا وى زارۆكى دا چێكر، ووان ئه‌و بۆ وى هه‌ڤپشكى كره‌ عه‌بد، ڤێجا يێ پاك وبلند بت خودێ ژ هه‌ر شركه‌كا هه‌بت.
ئه‌رێ ئه‌و  چێكرییێن خودێ بۆ وى د په‌رستنێ دا دكه‌نه‌ هه‌ڤپشك، وئه‌و چێكرى نه‌شێن تشته‌كى بئافرينن، وئه‌و دئافراندينه‌؟
وئه‌و نه‌شێن پشته‌ڤانییا وان بكه‌ن يێن په‌رستنێ بۆ دكه‌ن يان خرابییێ ژ خۆ ب خۆ بده‌نه‌ پاش، ڤێجا ئه‌گه‌ر ئه‌و نه‌شێن تشته‌كى بئافرينن ، ونه‌شێن خرابییێ ژ خـۆ ووان بـده‌نـه‌ پاش، ئه‌رێ چاوا د گه‌ل خودێ ئه‌و ببنه‌ خوداوه‌ند؟
وئه‌گه‌ر هوين گازى ڤان صه‌نه‌مان بكه‌ن دا قه‌ستا هيدايه‌تێ بكه‌ن، ئه‌و دويكه‌فتنا هه‌وه‌ ناكه‌ن، وه‌كى يه‌كه‌ هوين گازى وان بكه‌ن يان ژى هوين خۆ بێ ده‌نگ بكه‌ن؛ چونكى وان گوهـ لێ نابت.
گه‌لى بوتپه‌رێسان هندى ئه‌ون يێن هوين ژبلى خودێ دپه‌رێسن ئه‌و ژى وه‌كى هه‌وه‌ ملكێ خودێنه‌، ڤێجا ئه‌گه‌ر هوين ڕاست دبێژن كو ئه‌و هێژاى هندێنه‌ تشته‌ك ژ په‌رستنێ بۆ بێته‌كرن پا دێ گازى بكه‌نێ وبلا ئه‌و د به‌رسڤا هه‌وه‌ بێن.
ئه‌رێ ما وان هنده‌ك پێ هه‌نه‌ ئه‌و پێ ب ڕێڤه‌ بچن و د گه‌ل هه‌وه‌ بێن پێتڤییێن هه‌وه‌ بۆ هه‌وه‌ ب جهـ بينن؟ يان وان هنده‌ك ده‌ست هه‌نه‌ ئه‌و به‌ڕه‌ڤانییێ پێ ژ هه‌وه‌ بكه‌ن؟ يان وان چاڤ هه‌نه‌ ئه‌و وى تشتى پێ ببينن يێ هه‌وه‌ نه‌ديتى ونيشا هه‌وه‌ بده‌ن؟ يان وان گوهـ هه‌نه‌ پێ گوهـ لێ ببن ووى تشتى بۆ هه‌وه‌ بێژن يێ وان گوهـ لێ بووى؟ ڤێجا ماده‌م خوداوه‌ندێن هه‌وه‌ يێن هويــن په‌رستنێ بۆ دكه‌ن تشته‌ك ژ ڤان نينه‌، ئه‌رێ بۆچى هوين په‌رستنێ بۆ وان دكه‌ن ؟ تو -ئه‌ى موحه‌ممه‌د- بێژه‌ وان: هوين گازى وان خوداوه‌ندێن خۆ بكه‌ن يێن هه‌وه‌ بۆ خودێ د په‌رستنێ دا كرينه‌ هه‌ڤپشك، پاشى هوين پێكڤه‌ پيلانان دژى من بگێڕن دا نه‌خۆشییێ بگه‌هيننه‌ من، ومن پاشڤه‌ نه‌هێلن وخۆ گيرۆ نه‌كه‌ن، هندى ئه‌زم ئه‌ز چو پويته‌يى ب خوداوه‌ندێن هه‌وه‌ ناكه‌م؛ چونكى من يێ خۆ هێلايه‌ ب هيڤییا خودێ ب تنێ ڤه‌.
خودانێ من خودێ‌یه‌، من دپارێزت و ب سه‌ردئێخت، وئه‌وه‌ يێ قورئان ب حه‌قییێ بۆ من ئينايه‌ خوارێ، وئه‌و سه‌ركارییا چاكان دكه‌ت.
وئه‌وێن هوين ژبلى خودێ گازى دكه‌نێ ژ خوداوه‌ندان نه‌شێن هه‌وه‌ ب سه‌ربێخن، وئه‌و نه‌شێن خۆ ب خۆ ژى ب سه‌ربێخن.
وئه‌گه‌ر هوين داخوازا سه‌رڕاستییێ ژ خوداوه‌ندێن خۆ بكه‌ن وان گوهـ ل گازییا هه‌وه‌ نابت، وتو -ئه‌ى موحه‌ممه‌د- خوداوه‌ندێن ڤان بوتپه‌رێسان ل به‌رانبه‌ر خۆ وه‌سا دبينى وه‌كى وى يێ ته‌ دبينت وئه‌و ب خۆ ته‌ نابينن؛ چونكى ئه‌و د بێ چاڤ وديتنن.
ئه‌ى موحه‌ممه‌د -تو وئوممه‌تا خۆ- ڕه‌وشت وكريارێن چاك ژ مرۆڤان قه‌بويل بكه‌، نه‌ كو تشتێ زێده‌ى شيانا وان، وتو فه‌رمانێ ب هه‌ر گۆتنه‌كا باش وكاره‌كێ جوانێ هه‌بت بكه‌، وتو پشت بده‌ هه‌ڤڕكییا د گه‌ل نه‌زان وكێم فامان.
وئه‌گه‌ر كه‌رب ڤه‌بوونه‌ك يان دودلییه‌ك ژ شه‌يتانى بۆ ته‌ چێبوو يان تو پێ حه‌ساى كو وى تو ژ كرنا خێرێ يێ سست كرى يان به‌رێ ته‌ يێ دايه‌ خرابییێ تو هاوارێن خۆ بگه‌هينه‌ خودێ وخۆ ب وى بپارێزه‌، هندى ئه‌وه‌ وى گوهـ ل هه‌مى گۆتنان هه‌يه‌، وئه‌و ب هه‌مى كرياران يێ پڕزانايه‌.
هندى ئه‌ون يێن ته‌قوا خودێ كرى، ئه‌گه‌ر دودلییه‌ك ژ شه‌يتانى گه‌هشته‌ وان ئه‌و وێ چه‌ندێ ل بيرا خۆ دئينن يا خودێ ل سه‌ر وان فه‌ركرى ژ تۆبێ وگوهدارییا خۆ، ڤێجا هنگى ئه‌و ب چاڤ ڤه‌كرن ڤه‌ خۆ ژ بێ ئه‌مرییا خودێ دده‌نه‌ پاش، ووێ دكه‌ن يا خودێ فه‌رمان پێ كرى، وبێ ئه‌مرییا شه‌يتانى دكه‌ن.
وبرايێن شه‌يتانان، وئه‌ڤه‌ ئه‌ون يێن سه‌رداچووین ژ مرۆڤان، شه‌يتانێن ئه‌جنان پتر وان دسه‌ردا دبه‌ن وڕێ به‌رزه‌ دكه‌ن، وشه‌يتانێن ئه‌جنان ته‌خسيرییێ دسه‌رداچوونا شه‌يتانێن مرۆڤان دا ناكه‌ن، وشه‌يتانێن مرۆڤان ژى ته‌خسيرییێ د گوهدارییا وێ گۆتنێ دا ناكه‌ن يا شه‌يتانێن ئه‌جنان بۆ دبێژن.
وئه‌گه‌ر تو ئايه‌ته‌كێ بۆ وان بوتپه‌رێسان نه‌ئينى ئه‌و دێ بێژن: بۆچى تو ژ نك خۆ چێ ناكه‌ى، تو بێژه‌ وان: ئه‌ڤه‌ نه‌كارێ منه‌، وچێ نابت بۆ من ئه‌ز وه‌ بكه‌م؛ چونكى خودێ فه‌رمان يا ل من كرى كو هه‌ما ئه‌ز دويكه‌فتنا وێ بكه‌م يا ب وه‌حى بۆ من ژ نك وى هاتى، كو ئه‌ڤ قورئانه‌يه‌ يا ئه‌ز بۆ هه‌وه‌ دخوينم وئه‌و هێجه‌ت وده‌ليله‌ بۆ هه‌وه‌ ژ نك خودايێ هه‌وه‌، وئه‌و ئاشكه‌راكرنه‌كه‌ به‌رێ خودان باوه‌ران دده‌ته‌ ڕێكا ڕاست، ودلۆڤانییه‌كه‌ خودێ ب به‌نییێن خۆ يێن خودان باوه‌ر دبه‌ت.
وده‌مێ قورئان دئێته‌ خواندن هوين گوهدارییا وێ بكه‌ن وخۆ بێ ده‌نگ بكه‌ن؛ دا به‌لكى هوين تێ بگه‌هن ب وێ هيڤییێ كو خودێ ڕه‌حمێ پێ ب هه‌وه‌ ببه‌ت.
وتو د دلێ خۆ دا ب خۆشكاندن وترس ڤه‌ خودێ ل بيرا خۆ بينه‌ ڤه‌، و ب ده‌نه‌گه‌كێ د ناڤبه‌را بلندییێ ونزمییێ دا سپێده‌ وئێڤاران دوعایان ژ وى بكه‌، وتو ژ وان نه‌به‌ يێن ژ زكرێ خودێ دبێ ئاگه‌هـ.
هندى ئه‌ون يێن ل نك خودايێ ته‌ ژ ملياكه‌تان خۆ ژ په‌رستنا خودێ بلندتر نابينن، به‌لكى ئه‌و پێگيرییێ ب فه‌رمانێن وى دكه‌ن، و ب شه‌ڤ وڕۆژ ئه‌و وى پاك وپيرۆز دكه‌ن، وئه‌و وى پاقژ دكه‌ن ژ هه‌ر تشته‌كێ نه‌بابه‌تى وى بت، وئه‌و بۆ وى ب تنێ خۆ دچه‌مينن.
ئه‌ى موحه‌ممه‌د هه‌ڤالێن ته‌ پسيارا ده‌سكه‌فتییێن ڕۆژا (به‌درێ) ژ ته‌ دكه‌ن كانێ چاوا تو دێ وان د ناڤبه‌را وان دا لێكڤه‌كه‌ى؟ تو بێژه‌ وان: هندى مه‌سه‌لا ده‌سكه‌فتییانه‌ بۆ خودێ وپێغه‌مبه‌رێ وییه‌، پێغه‌مبه‌ر ب فه‌رمانا خودايێ خۆ دێ وان لێكڤه‌ كه‌ت، ڤێجا هوين ژ عه‌زابا خودێ بترسن وبێ ئه‌مرییا وى نه‌كه‌ن، وهه‌ڤڕكییێ سه‌را ڤى مالـى نه‌كه‌ن، و د ناڤبه‌را خۆ دا چاكییێ بكه‌ن، وپێگيرییێ ب گوهدارییا خودێ وپێغه‌مبه‌رێ وى بكه‌ن ئه‌گه‌ر هوين دخودان باوه‌رن؛ چونكى باوه‌رى هندێ دخوازت گوهدارییا خودێ وپێغه‌مبه‌رێ وى بێته‌كرن.
هه‌ما خودان باوه‌رێن ڕاست ودورست ب خودێ ئه‌ون يێن ئه‌گه‌ر به‌حسێ خودێ هاته‌كرن دلێن وان ڤه‌دله‌رزن، وئه‌گه‌ر ئايه‌تێن قورئانێ بۆ وان هاتنه‌ خواندن باوه‌رییا وان پتر لێ دئێت، وئه‌و خۆ دهێلنه‌ ب هيڤییا خودێ ڤه‌، نه‌هيڤییێ ژ كه‌سێ دى دكه‌ن، ونه‌ ژ كه‌سێ دى دترسن.
ئه‌وێن به‌رده‌وام نڤێژان ل ده‌مێ وان دكه‌ن، و ژ وى ڕزقێ مه‌ دايێ ئه‌و وێ دده‌ن يا مه‌ فه‌رمان پێ ل وان كرى.
ئه‌ڤه‌، يێن ڤان كاران دكه‌ن ئه‌ون خودان باوه‌رێن ڕاست ودورست ب سه‌رڤه‌ و د دل دا ب وێ يا خودێ بۆ وان هنارتى، جهێن بلند بۆ وان ل نك خودێ هه‌نه‌، ولێبۆرينا ژ گونه‌هان بۆ وان هه‌يه‌، وڕزقه‌كێ ب بها، كو به‌حشته‌.
كانێ چاوا ده‌مێ هوين د لێكڤه‌كرنا ده‌سكه‌فتییان دا ژێك جودا بوون خودێ ئه‌و ژ ده‌ستێ هه‌وه‌ ئينا ده‌رێ، ولێكڤه‌كرنا وان هێلا ب هيڤییا خۆ وپێغه‌مبه‌رێ خــۆ ڤــه‌، هه‌ر وه‌سا خودايێ ته‌ -ئه‌ى موحه‌ممه‌د- فه‌رمان ل ته‌ كر كو تو ژ (مه‌دينێ) ده‌ركه‌ڤى دا به‌ر سنگێ كاروانێ قوره‌يشییان بگرى، هه‌ر وه‌سا ب وێ وه‌حییا جبريل بۆ ته‌ پێ هاتى هه‌ر ه‌نده‌ ده‌سته‌كه‌كێ ژ خودان باوه‌ران پێ نه‌خۆش بوو ژى.
ده‌سته‌كه‌ك ژ خودان باوه‌ران هه‌ڤڕكییێ د مه‌سه‌لا كرنا شه‌ڕى دا د گه‌ل ته‌ -ئه‌ی موحه‌ممه‌د- دكه‌ن پشتى بۆ وان ئاشكه‌را بووى كو ئه‌و دێ بت، هه‌ر وه‌كى ئه‌و بۆ مرنێ دئێنه‌ هاژۆتن، وئه‌و ب چاڤ به‌رێ خۆ دده‌نێ.
وهوين -گه‌لى هه‌ڤڕكان- سۆزا خودێ بيننه‌ بيرا خۆ ده‌مێ وى سۆز دايه‌ هه‌وه‌ كو ئه‌و يه‌ك ژ هه‌ردو ده‌سته‌كان ب ده‌ست هه‌وه‌ ڤه‌ بينت: كاروانى وئه‌و مالێ د گه‌ل وان دا، يان ژى كرنا شه‌ڕێ دوژمنى وسه‌ركه‌فتنا ل سه‌ر وان، وهه‌وه‌ دڤێت بێ شه‌ڕكرن هوين كاروانى ب ده‌ست خۆ ڤه‌ بينن، وخودێ دڤێت كو ئيسلامێ حه‌ق كه‌ت، و ب شه‌ڕكرنا هه‌وه‌ يا د گه‌ل كافران وێ ب سه‌ربێخت، وكافران ب تێبرنێ ببرينت.
دا خودێ ئيسلامێ وموسلمانان سه‌رفه‌راز بكه‌ت، وشركێ وموشركان نه‌هێلت، ئه‌گه‌ر خۆ موشركان ب وێ چه‌ندێ نه‌خۆش بت ژى.
وهوين وێ قه‌نجییا خودێ ل ڕۆژا (به‌درێ) د گه‌ل هه‌وه‌ كرى ل بيرا خۆ بينن ده‌مێ هه‌وه‌ سه‌ركه‌فتنا ل سه‌ر دوژمنى خواستى، ئينا خودێ داخوازا هه‌وه‌ ب جهـ ئينا وگۆتـى: ئـه‌ز ب هزار فريشته‌يان ژ عه‌سمانى دێ پشتا هـه‌وه‌ گرم، ئه‌و هـنـده‌ك ب دويڤ هنده‌كان دا دێ ئێنه‌ خوار.
وخودێ ئه‌و پشته‌ڤانى بۆ هه‌وه‌ كربوو مزگينییه‌ك بۆ سه‌ركه‌فتنێ، ودا دلێن هه‌وه‌ پێ ڕحه‌ت وته‌نا ببن، وهه‌وه‌ باوه‌رى ب سه‌ركه‌فتنا خودێ هه‌بت، وهه‌ما سه‌ركه‌فتن ب تنێ ژ نك خودێ‌یه‌، نه‌ ب هێز وزيره‌كییا هه‌وه‌يه‌. هندى خودێ‌یه ‌د ملكێ خۆ دا يێ زاله‌، و د شريعه‌ت وڕێڤه‌برنا خۆ دا يێ كار بنه‌جهه‌.
ده‌مێ خودێ بۆ ته‌ناهییا ژ دوژمنى نقرۆسك ب سه‌ر هه‌وه‌ دا هنارتى، وئه‌و ژ عه‌وران ئاڤه‌كا پاقژ ب سه‌ر هه‌وه‌ دا دهنێرت؛ دا هه‌وه‌ پێ ژ پيساتییێن ئاشكه‌را پاقژ بكه‌ت، ودودلى وهزرێن شه‌يتانى ژ دلێن هه‌وه‌ بينته‌ ده‌ر، ودا دلێن هه‌وه‌ ل ده‌مێ شه‌ڕى ب صه‌برێ موكم بكه‌ت، ودا ئه‌و ب ته‌ڕكرنا خيزى پییێن خودان باوه‌ران ل عه‌ردى موكم بكه‌ت حه‌تا ئه‌و نه‌ته‌حسن.
ده‌مێ خودايێ ته‌ -ئه‌ى موحه‌ممه‌د- وه‌حى بۆ وان فريشته‌يان يێن وى پشته‌ڤانییا خودان باوه‌ران ل ڕۆژا (به‌درێ) پێ كرى هنارتى كو ئه‌زێ د گه‌ل هه‌وه‌ هاريكارى وپشته‌ڤانییا هه‌وه‌ دكه‌م، ڤێجا هوين وان يێن باوه‌رى ئيناى ب هێز بێخن، ئه‌ز دێ ترسه‌كا دژوار وشكه‌ستنێ هاڤێمه‌ دلێن وان يێن باوه‌رى نه‌ئيناى، ڤێجا هوين -گه‌لى خودان باوه‌ران- ل سه‌رێ كافران بده‌ن، و ل هه‌مى گه‌هـ ولايێن وان بده‌ن.
ئه‌ڤا هه‌ يا كو ب سه‌رێ كافران هاتى ژ لێدانا سه‌ر وگه‌هـ وستويان؛ ژ به‌ر نه‌گوهدارییا وانه‌ بۆ ئه‌مرێ خودێ وپێغه‌مبه‌رێ وى، وهه‌چییێ بێ ئه‌مرییا خودێ وپێغه‌مبه‌رێ وى بكه‌ت، هندى خودێ‌یه‌ ل دنيايێ وئاخره‌تێ دێ جزايه‌كێ دژوار ده‌ته‌ وى.
ئه‌وا هه‌ ئه‌و عه‌زابه‌ يا من بۆ هه‌وه‌ پێش ئێخستى گه‌لى كافرێن بێ ئه‌مرییا خودێ وپێغه‌مبه‌رێ وى د دنيايێ دا كرى ڤێجا هوين د ژينا دنيايێ دا تام بكه‌نێ، و ل ئاخره‌تێ عه‌زابا ئاگرى بۆ هه‌وه‌ هه‌يه‌.
ئه‌ى گه‌لى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، ئه‌گه‌ر هوين د شه‌ڕى دا به‌رانبه‌ر كافران ڕاوه‌ستان ونێزيكى وان بوون هوين پشتا خۆ نه‌ده‌نه‌ وان، و ژ وان نه‌ڕه‌ڤن، وموكم ڕاوه‌سـتـن، هندى خودێ‌یه ‌يێ د گه‌ل هه‌وه‌ وئه‌و دێ هه‌وه‌ ب سه‌ر وان ئێخت.
وهه‌چییێ ژ هه‌وه‌ ل ده‌مێ شه‌ڕى پشتا خۆ بده‌ته‌ وان، ئه‌و تێ نه‌بت يێ بۆ حيله‌ چه‌پ بده‌ت يان خۆ ب كۆمه‌كا موسلمانێن شه‌ڕكه‌ر ڕا بگه‌هينت ل چى جهێ ئه‌و لێ بن، ئه‌و -يێ پشت بده‌ت- هێژاى غه‌زه‌با خودێ بوو، وجهێ وى جه‌هنه‌مه‌، وئه‌و چ نه‌خۆش جهێ لێ زڤڕينێ يه‌.
وهه‌وه‌ ئه‌و بوتپه‌رێس ل ڕۆژا (به‌درێ) نه‌كوشتينه‌، به‌لكى خودێ ئه‌و يێن كوشتين، ده‌مێ وى هاريكارییا هه‌وه‌ ل سه‌ر وێ چه‌ندێ كرى، وته‌ -ئه‌ى موحه‌ممه‌د- ئه‌و نه‌هاڤێتبوو يا ته‌ هاڤێـتى به‌لكى خودێ ئه‌و هاڤێتبوو، ده‌مێ وى ئه‌وا ته‌ هاڤێتى گه‌هاندییه‌ سه‌ر وچاڤێن بوتپه‌رێسان؛ ودا ئه‌و خودان باوه‌ران بجه‌ڕبينت ووان ب كرنا جيهادێ بگه‌هينته‌ بلندترين ده‌ره‌جان، ودا ئه‌و قه‌نجییا خۆ ب وان بده‌ته‌ زانين، ڤێجا دا ئه‌و شوكرا وى سه‌را وێ چه‌ندێ بكه‌ن. هندى خودێ‌یه ‌گوهدێرێ پڕزانايه‌.
ئه‌ڤ كارێ هه‌ ژ خودێ‌یه ‌بۆ خودان باوه‌ران، وهندى خودێ‌یه ‌ژ نوكه‌ وێڤه‌ فێل وپيلانێن كافران دێ لاواز وپويچ كه‌ت حه‌تا ئه‌و به‌رانبه‌ر حـه‌قییێ خۆ بچه‌مينن يان ژى تێ بچن.
هوين ئه‌گه‌ر داخوازێ ژ خودێ بكه‌ن كو ئه‌و عه‌زابا خۆ داڕێژته‌ سه‌ر زۆردار وته‌عداكه‌ران ئه‌ڤه‌ خودێ داخوازا هه‌وه‌ بجهـ ئينا، ده‌مێ وى عه‌زابا خۆ دايه‌ هه‌وه‌ جزادان بۆ هه‌وه‌ ووج ژێ وه‌رگرتن بۆ ته‌قواداران، وئه‌گه‌ر هوين -گه‌لى كافران- كوفرا خۆ ب خودێ وپێغه‌مبه‌رێ وى به‌س كه‌ن، ئه‌و ل دنيايێ وئاخره‌تێ بۆ هه‌وه‌ چێتره‌، وئه‌گه‌ر هوين ل كرنا شه‌ڕێ موحه‌ممه‌دى ودويكه‌فتییێن وى بزڤڕن ئه‌م ژى دێ ل شكاندنا هه‌وه‌ ب ڕه‌نگه‌كێ وه‌كى شكاندنا ل ڕۆژا (به‌درێ) زڤڕين، وكۆما هه‌وه‌ ب تشته‌كى مفاى ناگه‌هينته‌ هه‌وه‌، وه‌كى كو ل ڕۆژا (به‌درێ) چو مفا نه‌گه‌هاندییه‌ هه‌وه‌ هه‌ر چه‌نده‌ هژمارا هه‌وه‌ وچه‌كێ هه‌وه‌ ژ يێ خودان باوه‌ران پتر ژى بوو، وهندى خودێ‌یه ‌ب پشته‌ڤانییا خۆ يێ د گه‌ل خودان باوه‌ران.
ئه‌ى ئه‌وێن باوه‌رى ئيناى، گوهدارییا خودێ وپيغه‌مبه‌رێ وى بكه‌ن، وهوين گوهدارییا خودێ وگوهدارییا پێغه‌مبه‌رێ وى نه‌هێلن، وهه‌وه‌ گوهـ ل وان هێجه‌ت وده‌ليلان دبت يێن د قورئانێ دا بۆ هه‌وه‌ دئێنه‌ خواندن.
وهوين د نه‌گوهدارییا خودێ وپێغه‌مبه‌رێ وى دا وه‌كى وان موشرك ودوڕوییان نه‌بن يێن ده‌مێ گوهـ ل كيتابا خودێ دبن بۆ وان دئێته‌ خواندن ئه‌و دبێژن: مه‌ ب گوهێن خۆ گوهـ لێ بوو، و ب ڕاستى ئه‌و د وێ ناگه‌هن يا وان گوهـ لێ بووى، وهزرا خۆ تێدا ناكه‌ن.
ب ڕاستى خرابترين خودان ڕح ل سه‌ر عه‌ردى ب ڕێڤه‌ چووى -ژ چێكرییێن خودێ- ل نك خودێ ئه‌و كه‌ڕن يێن گوهێن وان ژ حه‌قییێ هاتينه‌ گرتن ڤێجا وان گوهـ لێ نابت، وئه‌و لالن يێن ئه‌زمانێن وان ژ گۆتنا حه‌قییێ لال بووين ڤێجا ئه‌و پێ نائاخڤن، ئه‌ڤه‌ ئه‌ون يێن د گۆتن وفه‌رمانا خودێ ناگه‌هن.
وئه‌گه‌ر خودێ زانيبا خێره‌ك د ڤان دا هه‌يه‌ دا وه‌ ل وان كه‌ت كو وان گوهـ ل شيره‌تێن قورئانێ ببا و د ده‌ليلێن خودێ گه‌هشتبان، به‌لێ وى زانى كو چو خێر د ڤان دا نينه‌ وكو ئه‌و باوه‌رییێ نائينن، وئه‌گه‌ر خۆ وى وه‌ ل وان كربا كو وان گوهـ لێ ببا ژى ژ هه‌ڤڕكى ئه‌و دا چن پشتا خۆ ده‌نه‌ باوه‌رییێ پشتى تێ دگه‌هشتن ژى، ووان ب چو ڕه‌نگان به‌رێ خۆ نه‌ددا حه‌قییێ.
ئه‌ى ئه‌وێن باوه‌رى ئيناى ب گوهدارییێ د به‌رسڤا خودێ وپيغه‌مبه‌رى وه‌رن ئه‌گه‌ر وان هوين بۆ وێ حه‌قییێ گازيكرن يا هوين پێ زێندى ببن، و د گوهدانا هه‌وه‌ دا چاكییا دنيا وئاخره‌تا هه‌وه‌ هه‌يه‌، وهوين بـزانــن هـنـــدى خودێ‌یه ‌ئه‌وه‌ هه‌مى تشتان ب ڕێڤه‌دبه‌ت، وئه‌وه‌ يێ دشێت بكه‌ڤته‌ د ناڤبه‌را مرۆڤى ووى تشتى دا يێ دلێ وى دچتێ، وهوين بزانن كو هوين بـۆ ڕۆژه‌كا گومان تێدا نه‌بت دێ ئێنه‌ كۆمكرن.
وهوين هشيارى فتنه‌كێ بن خراب ونه‌خراب پێ دئێنه‌ جه‌رباندن، نه‌ ب تنێ ب سه‌ر گونه‌هكاران دا دئێت، به‌لكى ب سه‌ر وان چاكان ژى دا دئێت يێن دشێن ل سه‌ر كرنا خرابییێ خۆ نه‌ڕازى كه‌ن به‌لێ خۆ نه‌ڕازى ناكه‌ن، وهوين بزانن هندى خودێ‌یه ‌يێ عـه‌زاب دژواره‌ بـۆ وى يـێ بێ ئه‌مرییا وى بكه‌ت.
وهوين وان قه‌نجییان بيننه‌ بيرا خۆ يێن خودێ د گه‌ل هه‌وه‌ كرين ده‌مێ هوين ل (مه‌كه‌هێ) دكێم وبن ده‌ست، هوين دترسان كافر ب له‌ز هه‌وه‌ ڤه‌ڕه‌ڤينن، ئينا وى جهه‌كێ ڤه‌حه‌ويانێ كو (مه‌دينه‌) بوو بۆ هه‌وه‌ په‌يداكر، ووى ب سه‌ركه‌فتنا خۆ ل سه‌ر وان ل ڕۆژا (به‌درێ) پشته‌ڤانییا هه‌وه‌ كر، ومالێ وان بۆ هه‌وه‌ كره‌ ده‌سكه‌فتى و ب حه‌لالى دا هه‌وه‌؛ دا هوين سوپاسییا وى بكه‌ن.
ئه‌ى ئه‌وێن باوه‌رى ئيناى، خيانه‌تێ ل خودێ وپيغه‌مبه‌رێ وى نه‌كه‌ن كو وى تشتى بهێلن يێ وى كرنا وى ل سه‌ر هه‌وه‌ فه‌ركرى ووى تشتى بكه‌ن يێ وى هوين ژێ داينه‌ پاش، وهوين ته‌خسيرییێ د وى ئێمانه‌تى دا نه‌كه‌ن يێ خودێ كرییه‌ د ده‌ستێ هه‌وه‌ دا، وهوين دزانن كو ئه‌و ئێمانه‌ته‌ ودڤێت بێته‌ پاراستن.
وهوين بزانن هندى مالێ هه‌وه‌يه‌ يێ خودێ كرییه‌ د ده‌ستێ هه‌وه‌ دا، وعه‌يالێ هه‌وه‌ خودێ بۆ جه‌رباندن يێ دايه‌ هه‌وه‌؛ دا ئه‌و بزانت كانێ ئه‌و دێ سوپاسییا وى كه‌ن يان نه‌، وكانێ ئه‌و د ده‌رحه‌قا وان دا دێ گوهدارییا وى كه‌ن يان ژى دێ پێڤه‌ موژيل بن؟ وهوين بزانن هندى خودێ‌یه ‌خێر وقه‌نجییه‌كا مه‌زن بۆ ته‌قواداران ل نك وى هه‌يه‌.
ئه‌ى ئه‌وێن باوه‌رى ئيناى، ئه‌گه‌ر هوين ته‌قوا خودێ بكه‌ن كو فه‌رمانێن وى ب جهـ بينن ئه‌و دێ ڕێكه‌كا ڕزگاربوونێ بۆ هه‌وه‌ د دنيايێ دا بينت، وگونه‌هێن هه‌وه‌ يێن بۆرى دێ بۆ هه‌وه‌ ژێ به‌ت وڤه‌شێرت، وهه‌وه‌ پێ ناگرت. وخودێ‌یه ‌خودانێ قه‌نجییا مه‌زن.
وتو -ئه‌ى موحه‌ممه‌د- بينه‌ بيرا خۆ ده‌مێ كافرێن ملله‌تێ ته‌ ل (مه‌كه‌هێ) پيلان د ده‌رحه‌قا ته‌ دا دگێڕان؛ دا ته‌ بگرن يان بكوژن يان ژى ته‌ ژ باژێرێ ته‌ ده‌ربێخن. وئه‌و پيلانان دژى ته‌ دگێڕن، وخودێ پيلانا وان ب سه‌رێ وان دا شكاند، وخودێ پيلانان دگێڕت، وخودێ چێترينێ پيلانگێڕانه‌.
وئه‌گه‌ر ئايه‌تێن قورئانا پيرۆز بۆ ڤان يێن ژ نه‌زانين وسه‌رڕه‌قى كوفر ب خودێ كرى بێنه‌ خواندن ئه‌و دێ بێژن: ب ڕاستى به‌رى نوكه‌ مه‌ گوهـ ل ڤێ بوويه‌، ئه‌گه‌ر مه‌ ڤيابا ئه‌م ژى دا وه‌كى وێ قورئانێ بێژين، ئه‌ڤ قورئانا تو بۆ مه‌ دخوينى -ئه‌ى موحه‌ممه‌د- ژ دره‌وێن خه‌لكێ به‌رێ پێڤه‌تر چو ددى نينه‌.
وتو -ئه‌ى موحه‌ممه‌د- بينه‌ بيرا خۆ ده‌مێ موشركێن ملله‌تێ ته‌ دوعا ژ خودێ كرى وگۆتين: ئه‌گه‌ر ئه‌ڤا موحه‌ممه‌د پێ هاتى ئه‌و بت ئه‌و حه‌قییا ژ نك ته‌ پا دێ تو به‌ران ژ عه‌سمانى ل مه‌ ببارينه‌، يان ژى عه‌زابه‌كا ب ئێش ودژوار بۆ مه‌ بينه‌.
ونه‌بوويه‌ كو خودێ ڤان بوتپه‌رێسان عه‌زاب بده‌ت، وتو -ئه‌ى موحه‌ممه‌د- د ناڤ وان دا، ونه‌بوويه‌ كو خودێ وان عه‌زاب بده‌ت، وئه‌و داخوازا لێبورينێ ژ گونه‌هێن خۆ بكه‌ن.
وچاوا ئه‌و هێژاى عه‌زابا خودێ نابن، وئه‌و يێ وه‌لییێن خودێ يێن خودان باوه‌ر ژ طه‌وافا ل دۆر كه‌عبێ وكرنا نڤێژێ ل مزگه‌فتا حه‌رام دده‌نه‌ پاش؟ وئه‌و نه‌ وه‌لییێن خودێ بووينه‌، هه‌ما وه‌لییێن خودێ ئه‌ون يێن ته‌قوا وى دكه‌ن وفه‌رمانێن وى ب جهـ دئينن، به‌لێ پترییا كافران نزانن؛ له‌و ئه‌و وى تشتێ ل نك وان نه‌ بۆ خۆ ددانن.
وهه‌ما نڤێژا وان ل نك مزگه‌فتا حه‌رام ب تنێ فيتك ڤه‌دان وده‌ست قوتان بوو. ڤێجا هوين تام بكه‌نه‌ عه‌زابا كوشتنێ وگرتنێ ل ڕۆژا (به‌درێ)؛ ژ به‌ر كوفرا هه‌وه‌ ووان كريارێن كافران يێن هه‌وه‌ دكرن.
هندى ئه‌ون يێن كوفر كرى مالێ خۆ خه‌رج دكه‌ن ودده‌نه‌ سه‌رداچوويێن وه‌كى خۆ؛ دا ئه‌و به‌رێ خه‌لكى ژ ڕێكا خودێ بده‌نه‌ پاش، ڤێجا ئه‌و دێ مالى د وێ ڕێكێ دا خه‌رج كه‌ن، پاشى دويماهییا وێ خه‌رجكرنێ دێ بۆ وان بته‌ كه‌سه‌ر وپه‌شێمانى؛ چونكى مالێ وان دێ چت، وهيڤییا وان دكر كو ڕۆناهییا خودێ ڤه‌مرينن وبه‌رێ خه‌لكى ژ ڕێكا وى بده‌نه‌ پاش ب جهـ نائێت، پاشى دويماهییێ خودان باوه‌ر دێ وان شكێنن. وئه‌وێن كافر بووين بۆ جه‌هنه‌مێ دێ ئێنه‌ كۆمكرن ودێ تێدا ئێنه‌ عه‌زابدان.
خودێ ئه‌ڤان كافران دێ كۆم كه‌ت وشه‌رمزاركه‌ت، ووان مالێ خۆ خه‌رجكر دا خه‌لكى ژ باوه‌رییا ب خودێ بده‌نه‌ پاش وبه‌رێ وان ژ ڕێكا وى وه‌رگێڕن، دا خودێ تشتێ پيس ژ يێ پاقژ ڤاڤێرت، ودا خودێ وى مالێ حه‌رام يێ بۆ پاشڤه‌لێدانا ژ ڕێكا خودێ هاتییه‌ خه‌رجكرن هنده‌كێ بدانته‌ سه‌ر هنده‌كێ، ڤێچا هه‌مییێ بكه‌ته‌ د ئاگرێ جه‌هنه‌مێ دا، ئه‌ڤ كافره‌نه‌ يێن د دنيايێ وئاخره‌تێ دا دزيانكار.
تو -ئه‌ى موحه‌ممه‌د- بێژه‌ وان بوتپه‌رێسێن كافربووين ژ ملله‌تێ ته‌: ئه‌گه‌ر ئه‌و خۆ ژ كوفرێ ودوژمناتییا پێغه‌مبه‌رى -سلاڤ لێ بن- بده‌نه‌ پاش، و ل باوه‌رییا ب خودێ ب تنێ بزڤڕنه‌ڤه‌ وشه‌ڕێ پێغه‌مبه‌رى وخودان باوه‌ران به‌س بكه‌ن، خودێ دێ گونه‌هێن وان يێن بۆرى ژێ به‌ت؛ چونكى ئيسلام تشتێ به‌رى خۆ ژێ دبه‌ت. وئه‌گه‌ر ئه‌ڤ بوتپه‌رێسه‌ ڤه‌گه‌ڕيانه‌ شه‌ڕێ ته‌ پشتى وێ يا ته‌ ل ڕۆژا (به‌درێ) ئينايه‌ سه‌رێ وان ب ڕاستى ڕێكا يێن به‌رێ يا بۆرى وبنه‌جهـ بووى، كو ئه‌گه‌ر وان به‌رده‌وامى ب كوفر وسه‌رڕه‌قییا خۆ دا ئه‌م دێ له‌زێ د عه‌زابدانا وان دا كه‌ين.
وهوين -گه‌لى خودان باوه‌ران- شه‌ڕێ بوتپه‌رێسان بكه‌ن دا شرك وپاشڤه‌لێدانا ژ ڕێكا خودێ نه‌مينت، ودا په‌رستنا خودێ ب تنێ بێته‌كرن، ڤێجا ته‌نگاڤى ژ سه‌ر به‌نییێن خودێ ل عه‌ردى ڕاببت، وحه‌تا دين وپه‌رستن وگوهدان هه‌مى بۆ خودێ ب تنێ بت نه‌ بۆ كه‌سێ دى، ڤێجا ئه‌گه‌ر وان خۆ ژ شركێ وعه‌زابدانا خودان باوه‌ران دا پاش وهاتنه‌ د دينێ ڕاست دا، هندى خودێ‌یه‌ تشته‌ك ژ كارێ ئه‌و دكه‌ن ل به‌ر وى به‌رزه‌ نابت.
وئه‌گه‌ر ڤان بوتپه‌رێسان پشت دا وێ يا هه‌وه‌ -گه‌لى خودان باوه‌ران- به‌رێ وان دايێ كو باوه‌رییێ ب خودێ وپێغه‌مبه‌رێ وى بينن وشه‌ڕێ هه‌وه‌ به‌س كه‌ن، ووان به‌رده‌وامى ل سه‌ر كوفرێ وشه‌ڕێ هه‌وه‌ كر، هوين پشت ڕاست بن وبزانن هندى خودێ‌یه‌ پشته‌ڤانێ هه‌وه‌ يه‌ وئه‌و دێ هه‌وه‌ ب سه‌ر وان ئێخت. ئه‌و باشترين پشته‌ڤان وهاريكاره‌ بۆ هه‌وه‌ وبۆ وه‌لـییێن خۆ.
وهوين بزانن كو ئه‌و مالێ هوين د جيهادا د ڕێكا خودێ دا ب ده‌ست خۆڤه‌ دئينن ژ پێنج پشكێن وى چار بۆ وان شه‌ڕكه‌رانه‌ يێن ل شه‌ڕى ئاماده‌بووين، وپێنجێكا مايى دێ بته‌ پێنج پشك: يا يه‌كێ بۆ خودێ وپێغه‌مبه‌رییه‌، د مفايێن گشتى يێن موسلمانان دا دئێته‌ خه‌رجكرن، ويا دووێ بۆ مرۆڤێن پێغه‌مبه‌رى يێن نێزيكه‌، كو بنه‌مالا هاشمى و موططه‌لبينه‌، ئه‌ڤه‌ بۆ وان يا هاتییه‌ دانان پێش زه‌كاتێ ڤه‌ كو بۆ وان نه‌دورسته‌، ويا سییێ بۆ ئێتيمانه‌، ويا چارێ بۆ هه‌ژارانه‌، ويا پێنجێ بۆ وى ڕێڤنگى يه‌ يێ چو مال د ده‌ستى دا نه‌ماى، ئه‌گه‌ر هه‌وه‌ باوه‌رى ب ته‌وحيدا خودێ هه‌يه‌، و ب وێ يا وى ل سه‌ر به‌نییێ خۆ موحه‌ممه‌دى ئينايه‌ خوارێ ژ ئايه‌ت وسه‌ركه‌فتنا ل وێ ڕۆژێ يا وى ژێكڤه‌كرن د ناڤبه‌را حه‌قییێ ونه‌حه‌قییێ دا كرى ل (به‌درێ) ل ڕۆژا هه‌ردو كۆم گه‌هشتينه‌ يه‌ك كۆما خودان باوه‌ران وكۆما بوتپه‌رێسان، وخودێ ل سه‌ر هه‌مى تشتان يێ خودان شيانه‌ چو تشت وى بێزار ناكه‌ن.
و ل بيرا خۆ بينن ده‌مێ هوين ل لايێ نهالێ يێ نێزيك بۆ (مه‌دينێ)، ودوژمنێ هه‌وه‌ ل لايێ نهالێ يێ دوير، وكاروانێ بازرگانییێ ل جهه‌كێ د بن هه‌وه‌ دا بوو ل لايێ نێزيكى لێڤا (ده‌ريایا سۆر)، وئه‌گه‌ر هه‌وه‌ به‌رگه‌ڕيان كربا كو ژڤانه‌كى بۆ ڤێ ديدارێ بدانن هوين ل سه‌ر ده‌سنيشانكرنا ژڤانى پێك نه‌دهاتن، به‌لێ خودێ بێ ژڤان هوين گه‌هاندنه‌ يه‌ك؛ دا ئه‌و وى كارى پێك بينت يێ كو دا هه‌ر پێك ئێت كو وه‌لییێن خۆ ب سه‌ربێخت ودوژمنێن خۆ ب كوشتـن وئێخسيرییێ شه‌رمزار بكه‌ت؛ دا ئه‌وێ تێ دچت هنگى تێ بچت پشتى هێجه‌تا خودێ بۆ وى ئاشكه‌را دبت وئه‌و ب چاڤ دبينت ووى چو هێجه‌ت نه‌مينن، وئه‌وێ دژيت دا ب وێ هێجه‌تا خودێ يا بۆ وى ئاشكه‌را بووى ووى ديتى بژيت. وهندى خودێ‌یه ‌گوهدێرێ گۆتنێن هه‌ردو ده‌سته‌كانه‌، چو ل به‌ر وى به‌رزه‌ نابت، ب ئنيه‌تێن وان يێ پڕزانايه‌.
وتو -ئه‌ى موحه‌ممه‌د- ل بيرا خۆ بينه‌ ده‌مێ خودێ هژمارا دوژمنێن ته‌ د خه‌ونێ دا كێم نيشا ته‌ داى، ڤێجا ته‌ ئه‌و بۆ خودان باوه‌ران گۆتى، ودلێن وان ب ڤێ چه‌ندێ موكم بووين، وئه‌و ل سه‌ر كرنا شه‌ڕێ وان بسته‌ بووين، وئه‌گه‌ر خودايێ ته‌ هژمارا وان گه‌له‌ك نيشا ته‌ دا با هه‌ڤالێن ته‌ د كرنا شه‌ڕێ وان دا دا دودل بن، وهوين دا ترسن و د كرنا شه‌ڕى دا ژێك جودا بن، به‌لێ خودێ سلامه‌تى دا وهوين ژ فاشلبوونێ پاراستن، و ژ ئه‌نجامێ وێ چه‌ندێ ڕزگاركرن. هندى ئه‌وه‌ ئه‌و ب تشتێن د دلان دا ڤه‌شارتى يێ پڕزانايه‌.
وده‌مێ دوژمن هاتينه‌ مه‌يدانا شه‌ڕى، هه‌وه‌ ئه‌و كێم دديتن ڤێجا هوين ل سه‌ر شه‌ڕێ وان بسته‌ بوون، وخودێ هوين د چاڤێن وان دا كێمكرن؛ دا ئه‌و باش خۆ بۆ شه‌ڕێ هه‌وه‌ ئاماده‌ نه‌كه‌ن؛ دا خودێ وى كارى پێك بينت يێ كو هه‌ر دا پێك ئێت، ڤێجا دا ئه‌و سۆز ب جهـ بێت يا خودێ دايه‌ هه‌وه‌ كو هوين دێ ب سه‌ركه‌ڤن، وپه‌يڤا خودێ بوو ب سه‌ركه‌فتى وپه‌يڤا كافران ب بن كه‌فت. ودويماهییا هه‌مى كاران بۆ نك خودێ‌یه‌، ڤێجا ئه‌و دێ جزايێ هه‌ر يه‌كى ده‌تێ.
ئه‌ى ئه‌وێن باوه‌رى ئيناى، ئـه‌گـه‌ر هـوين هاتنه‌ ڕاستا كۆمه‌كێ ژ وان كافرێن خـۆ بــــۆ شه‌ڕێ هه‌وه‌ ئاماده‌كرى، هوين خۆ ڕاگرن و ژ به‌ر وان نه‌ڕه‌ڤن، وهوين گه‌له‌ك خودێ ل بيرا خۆ بينن ودوعا ژێ بكه‌ن كو ئه‌و هه‌وه‌ ب سه‌ر دوژمنى بێخت؛ دا به‌لكى هوين ب مراد بكه‌ڤن.
وهوين پێگيرییێ ب گوهدارییا خودێ وپيغه‌مبه‌رێ وى بكه‌ن، وهوين د ناڤبه‌را خۆ دا ب هه‌ڤڕكى نه‌چن دا گۆتنا هه‌وه‌ ژێكڤه‌ نه‌بت ودلێن هه‌وه‌ ژێك دوير نه‌كه‌ڤن، ڤێجا هوين لاواز ببن وهێز وسه‌ركه‌فتنا هه‌وه‌ نه‌مينت، و ل ده‌مێ هوين دچنه‌ به‌رانبه‌ر دوژمنى هوين دبێهن فره‌هـ بن. هندى خودێ‌یه‌ -ب هاريكارى وپشته‌ڤانییێ- يێ د گه‌ل بێهن فره‌هان، وئه‌و وان شه‌رمزار ناكه‌ت.
وهوين وه‌كى وان بوتپه‌رێسان نه‌بن يێن ب خۆمه‌زنكرن ڤه‌ وبۆ ڕيمه‌تى ژ باژيرێ خۆ ده‌ركه‌فتين؛ دا نه‌هێلن خه‌لك بێنه‌ د دينێ خودێ دا. وهندى خودێ‌یه ‌ب كارێ ئه‌و دكه‌ن يێ زانايه‌ ووى دۆرا لێ گرتى چو تشته‌ك ل به‌ر وى به‌رزه‌ نابت.
وهوين ل بيرا خۆ بينن ده‌مێ شه‌يتانى بۆ بوتپه‌رێسان ئه‌و كار شرينكرى يێ ئه‌و ژ به‌ر هاتين وخۆ بۆ ئاماده‌كرى، وى گۆته‌ وان: ئه‌ڤرۆ كه‌سه‌ك نه‌شێته‌ هه‌وه‌، وهندى ئه‌زم ئه‌ز پشته‌ڤانێ هه‌وه‌مه‌، ڤێجا ده‌مێ هه‌ردو ده‌سته‌ك گه‌هشتينه‌ يه‌ك: بوتپه‌رێس وشه‌يتان د گه‌ل دا، وموسلمان وفريشته‌ د گه‌ل دا، شه‌يتانى پاتكا خۆ دا وان وزڤڕى، ووى گۆته‌ بوتپه‌رێسان: هندى ئه‌زم ئه‌زێ ژ هه‌وه‌ به‌ريمه‌، ئه‌زێ وى تشتى دبينم يێ هوين نابينن ژ هاتنا فريشته‌يان بۆ پشته‌ڤانییا موسلمانان، هندى ئه‌زم ئه‌ز ژ خودێ دترسم، ڤێجا وى ئه‌و شه‌رمزاركرن وخۆ ژ وان به‌رى كر. وخودێ يێ عه‌زاب دژواره‌ بۆ وى يێ گوهدارییا وى نه‌كه‌ت و ب دورستى تۆبه‌ نه‌كه‌ت.
وهوين ل بيرا خۆ بينن ده‌مێ خودانێن دودلییێ ونفاقێ ودلێن نه‌ساخ -ده‌مێ ئه‌و هژمارا موسلمانان يا كێم وهژمارا خۆ يا بۆش دبينن- دبێژن: دينێ ڤان موسلمانان ئه‌و يێن خاپاندين، وبه‌رێ وان يێ دايه‌ ڤێ ڕێكێ، ووان دوڕوییان نه‌زانییه‌ كو هه‌چییێ خۆ ب هيڤییا خودێ ڤه‌ بهێليت وخۆ ب سۆزا وى پشت ڕاست بكه‌ت خودێ وى شه‌رمزار ناكه‌ت، هندى خودێ‌یه ‌يێ زاله‌ چو تشت وى بێزار ناكه‌ت، د ڕێڤه‌برن وكارێ خۆ دا يێ كاربنه‌جهه‌.
وئه‌گه‌ر تو ببينى ده‌مێ فريشته‌ ڕحێن كافران دستينن، وئه‌و ل ده‌مێ هاتنا وان ل ڕوییێن وان دده‌ن، و ل ده‌مێ ڕه‌ڤينا وان ل پاشییێن وان دده‌ن، ودبێژنه‌ وان: تام بكه‌نه‌ عه‌زابا سۆژه‌ك، ئه‌گه‌ر تو وێ چه‌ندێ ببينى كاره‌كێ مه‌زن دێ بينى.
ئه‌وا ب سه‌رێ بوتپه‌رێسان هاتى ل ڕۆژا (به‌درێ) ژ به‌ر كريارێن وان يێن خرابه‌، وخودێ هندى زه‌رريه‌كێ ژى زۆردارییێ ل كه‌سه‌كێ ژ چێكرییێن خۆ ناكه‌ت، به‌لكى ئه‌و فه‌رمان ڕه‌وايه‌كێ دادكه‌ره‌ يێ كو زۆردارییێ ناكه‌ت.
هندى ئه‌وه‌ يا وێ ڕۆژێ ب سه‌رێ بوتپه‌رێسان هاتى ئه‌و ڕێبازه‌ يا خودێ ب كار دئينت د عه‌زابدانا وان سه‌رداچوويێن ملله‌تێن به‌رێ دا يێن وه‌كى فيرعه‌ونى ويێن به‌رى وى، ده‌مێ وان باوه‌رى ب ئايه‌تێن خودێ نه‌ئيناى وپێغه‌مبه‌رێن وى دره‌وين ده‌رێخستين، ئينا خودێ ژ به‌ر گونه‌هێن وان عه‌زابا خۆ داڕێته‌ سه‌ر وان. هندى خودێ‌یه ‌يێ ب هێزه‌ كه‌س نه‌شێتێ، يێ عه‌زاب دژواره‌ بۆ وى يێ گوهدارییا وى نه‌كه‌ت وتۆبه‌ نه‌كه‌ت.
ئه‌ڤ جزايه‌ ژ به‌ر هندێ يه‌ چونكى نه‌بوويه‌ ئه‌گه‌ر خودێ قه‌نجییه‌كێ د گه‌ل ملله‌ته‌كى بكه‌ت جاره‌كا دى ئه‌و وێ قه‌نجییێ ژ وان بستينت حه‌تا  ئه‌و حالێ خۆ نه‌گوهۆڕن ژ باشییێ بۆ خرابییێ، وهندى خودێ‌یه ‌گوهدێرێ گۆتنێن به‌نییێن خۆيه‌، يێ پڕزانايه‌ ب وى يێ هێژاى عه‌زابێ بت.
مه‌ته‌لا ڤان كافران د ڤێ چه‌ندێ دا وه‌كى مه‌ته‌لا ملله‌تێ فيرعه‌ونییه‌ ئه‌وێن مووسا دره‌وين ده‌رێخستى، ووه‌كى مه‌ته‌لا ملله‌تێن به‌رێ‌یه‌ يێن پێغه‌مبه‌رێن خۆ دره‌وين ده‌رێخستين ڤێجا ژ به‌ر گونه‌هێن وان خودێ ئه‌و تێبرن، ووى ده‌سته‌كا فيرعه‌ونى د ده‌ريايێ دا خه‌ندقاند، ووان هه‌مییان ئه‌و دكر يا بۆ وان چێ نه‌دبوو بكه‌ن كو پێغه‌مبه‌رێن خودێ دره‌وين ده‌رێخستين وكوفر ب ئايه‌تێن وى كرى، وشريك بۆ وى د په‌رستنێ دا داناين.
ب ڕاستى خرابترين خودان ڕح ل سه‌ر عه‌ردى ب ڕێڤه‌ چووى ل نك خودێ ئه‌و كافرن يێن ڕژدییێ ل سه‌ر كوفرا خۆ دكه‌ن، ڤێجا ئه‌و باوه‌رییێ ب پێغه‌مبه‌رێن خودێ نائينن، وباوه‌رییێ ب ته‌وحيدا خودێ ژى نائينن، و ل دويڤ شريعه‌تێ وى ناچن.
ژ ڤان خرابان ئه‌و جوهينه‌ يێن په‌يمان د گه‌ل ته‌ گرێداى كو ئه‌و شه‌ڕێ ته‌ نه‌كه‌ن وهاريكارییا كه‌سێ دژى ته‌ نه‌كه‌ن، پاشى هه‌ر جار ئه‌و په‌يمانا خۆ دشكێنن، وئه‌و ژ خودێ ناترسن.
ڤێجا ئه‌گه‌ر تو د جه‌نگه‌كى دا چوويه‌ به‌رانبه‌ر بێ سۆزان، تو وێ عه‌زابێ بينه‌ سه‌رێ وان يا كو ترسێ بهاڤێته‌ دلێ خه‌لكێ دى، وكۆما وان به‌لاڤ بكه‌ت؛ دا به‌لكى ئه‌و بيرا خۆ لێ بيننه‌ ڤه‌، ووێ نه‌كه‌ن يا يێن به‌رى وان كرى.
وئه‌گه‌ر تو ترساى -ئه‌ى موحه‌ممه‌د- كو ملله‌ته‌ك خيانه‌تێ ل ته‌ بكه‌ت ونيشانێن وێ چه‌ندێ ژێ ديار بوون تو په‌يمانا وان بهاڤێژه‌ به‌ر وان؛ دا ژ ئه‌ڤرۆ وێڤه‌ هه‌ردو لا وه‌كى يه‌ك ب ڤێ چه‌ندێ دزانا بن. هندى خودێ‌یه ‌حه‌ز ژ خيانه‌تكاران ناكه‌ت يێن سۆز وپه‌يمانێن خۆ دشكێنن.
وئه‌وێن كوفر ب ئايه‌تێن خودێ كرى بلا هزر نه‌كه‌ن ئه‌و ژ ده‌ست مه‌ ده‌ركه‌فتن وڕزگار بوون، وكو خودێ نه‌شێته‌ وان، هندى ئه‌ون ئه‌و نه‌شێن خۆ ژ عه‌زابا خودێ قورتال بكه‌ن.
وهوين -گه‌لى موسلمانان- بۆ به‌رسنكگرتنا دوژمنى هه‌ر تشته‌كێ هوين بشێن ژ هێزێ وهژمارێ ئاماده‌ بكه‌ن؛ دا هوين ب وێ چه‌ندێ ترسێ بهاڤێنه‌ دلێ نه‌يارێن خودێ ونه‌يارێن خۆ ئه‌وێن ل به‌ر هه‌وه‌ ددانن، ودا هوين وان ژى بترسينن يێن هێشتا دوژمنییا خۆ بۆ هه‌وه‌ ئاشكه‌را نه‌كرى، به‌لێ خودێ وان دناست و ب يا د دلێ وان دا يێ زانايه‌. وهه‌ر ماله‌كى يان تشته‌كێ هوين د ڕێكا خودێ دا خه‌رج بكه‌ن بۆ به‌ڕه‌ڤانییا ژ ئيسلامێ خودێ د دنيايێ دا دێ بۆ هه‌وه‌ به‌ده‌ل ڤه‌كه‌ت، وخێرا وى ل ئاخره‌تێ دێ ده‌ته‌ هه‌وه‌، وتشته‌ك ژ خێرا هه‌وه‌ ژ هه‌وه‌ نائێته‌ كێمكرن.
وئه‌گه‌ر وان مه‌يلا ئاشتییێ كر وخۆ ژ شه‌ڕى دا پاش، تو ژى -ئه‌ى موحه‌ممه‌د- مه‌يلێ بۆ وێ چه‌ندێ بكه‌ وخۆ بهێله‌ ب هيڤییا خودێ ڤه‌، وباوه‌رییا خۆ ب وى موكم بكه‌. هندى ئه‌وه‌ ئه‌و گوهدێرێ گۆتنێن وانه‌، يێ پڕزانايه‌ ب ئنيه‌تێن وان.
وئه‌وێن په‌يمانێ دده‌نه‌ ته‌ ئه‌گه‌ر دلێ خۆ بره‌ خاپاندنا ته‌ خودێ به‌سى ته‌يه‌ كو نه‌هێلت پيلانێن وان سه‌رى بگرن، هندى ئه‌وه‌ ئه‌وى ب سه‌ركه‌فتنا خۆ و ب موهاجرى وئه‌نصارییێن خودان باوه‌ر پشته‌ڤانییا ته‌ كر،
ووى دلێن وان پشتى ژێكڤه‌بوونێ گه‌هاندنه‌ يه‌ك، ئه‌گه‌ر ته‌ مالێ دنيايێ هه‌مى خه‌رج كربا دا دلێن وان بگه‌هينییه‌ يه‌ك تو نه‌ دشياى وێ چه‌ندێ بكه‌ى، به‌لێ خودێ ئه‌و ل سه‌ر باوه‌رییێ گه‌هاندنه‌ يه‌ك وهه‌مى بوونه‌ برايێن يه‌ك، هندى ئه‌وه‌ ئه‌و د ملكێ خۆ دا يێ زاله‌، و د كار وڕێڤه‌برنا خۆ دا يێ كاربنه‌جهه‌.
ئه‌ى پيغه‌مبه‌ر خودێ به‌سى ته‌يه‌، وبه‌سى وانه‌ يێن د گه‌ل ته‌ ژ خودان باوه‌ران كو خرابییا دوژمنێن هه‌وه‌ ژ هه‌وه‌ دوير بكه‌ت.
ئه‌ى پيغه‌مبه‌ر تو خودان باوه‌ران بۆ شه‌ڕكرنێ پال بده‌، ئه‌گه‌ر بيستێن بێهن فره‌هـ د ناڤ هه‌وه‌ دا هه‌بن ده‌مێ هوين به‌رانبه‌ر دوژمنى ڕادوه‌ستن هوين دێ شێنه‌ دوسه‌دان ژ وان، وئه‌گه‌ر سه‌دێن جيهادكه‌ر وبێهن فره‌هـ د ناڤ هه‌وه‌ دا هه‌بن هوين دێ شێنه‌ هزار كافران؛ چونكى ئه‌و ملله‌ته‌كن نزانن كانێ خودێ چ بۆ موجاهدان ئاماده‌كرییه‌، وهه‌ما ب تنێ بۆ خرابكارى وخۆمه‌زنكرنا د عه‌ردى دا ئه‌و شه‌ڕى دكه‌ن.
نوكه‌ گه‌لى خودان باوه‌ران ژ به‌ر لاوازییا هه‌وه‌ خودێ ل سه‌ر هه‌وه‌ سڤككر، ڤێجا ئه‌گه‌ر سه‌دێن بێهن فره‌هـ د ناڤ هه‌وه‌ دا هه‌بن دێ شێنه‌ دوسه‌د كافران، وئه‌گه‌ر هزار ژ هه‌وه‌ هه‌بن ب ئانه‌هییا خودێ دێ شێنه‌ دوهزاران ژ وان. وخودێ ب سه‌ركه‌فتن وپشته‌ڤانییا خۆ يێ د گه‌ل بێهن فره‌هان.
نه‌بوويه‌ بۆ پێغه‌مبه‌ره‌كى كو وى ئێخسير هه‌بن حه‌تا گه‌له‌ك كوشتنێ بكه‌ت؛ دا ترسێ بێخته‌ دلێن نه‌ياران وستوينێن ديـنـى مــوكـم بدانت، هه‌وه‌ -گه‌لى موسلمانان- ب وه‌رگرتنا فديێ ژ ئێخسيرێن (به‌درێ) په‌رتالێ دنيايێ دڤێت، وخودێ دڤێت دينێ خۆ يێ كو مرۆڤ پێ دگه‌هته‌ ئاخره‌تێ ئاشكه‌را بكه‌ت. وخودێ يێ زاله‌ كه‌س نه‌شێتێ، و د شريعه‌تێ خۆ دا يێ كاربنه‌جهه‌.
ئه‌گه‌ر نه‌ ژ به‌ر نڤيسينه‌كا بۆرى با ژ خودێ كو وه‌رگرتنا فديێ ژ ئێخسيران بۆ ڤێ ئوممه‌تێ دورسته‌ عه‌زابه‌كا مه‌زن دا گه‌هته‌ هه‌وه‌ ژ به‌ر ڕازيبوونا هه‌وه‌ ب وه‌رگرتنا فديێ ژ ئێخسيران به‌رى شريعه‌تێ دورستكرنا وێ بێته‌ خوارێ.
ڤێجا هوين ژ ده‌سكه‌فتییان و ژ فديا ئێخسيران بخۆن ئه‌و يێ حه‌لال وپاقژه‌، وهوين ئه‌حكامێن دينێ خودێ وشريعه‌تێ وى بپارێزن. هندى خودێ‌یه ‌باش گونه‌هـ ژێبرێ به‌نییێن خۆيه‌، ويێ دلوڤانكاره‌ ب وان.
ئه‌ى پێغه‌مبه‌ر تو بێژه‌ وان يێن هه‌وه‌ ل (به‌درێ) ئێخسيركرين: هوين ل سه‌ر وێ فديا ژ هه‌وه‌ هاتییه‌ وه‌رگرتن ب خه‌م نه‌كه‌ڤن، ئه‌گه‌ر خودێ بزانت خێره‌ك د دلێن هه‌وه‌ دا هه‌يه‌ تشته‌كێ چێتر ژ وى يێ ژ هه‌وه‌ هاتییه‌ ستاندن دێ ده‌ته‌ هه‌وه‌ كو دلێ هه‌وه‌ بۆ ئيسلامێ فره‌هـ بكه‌ت، وگونه‌هێن هه‌وه‌ بۆ هه‌وه‌ ژێ ببه‌ت. وخودێ باش گونه‌هـ ژێبرێ گونه‌هێن به‌نییێن خۆيه‌، يێ دلۆڤانكاره‌ ب وان.
وئه‌گه‌ر ئه‌وێن ته‌ ژ ئێخسيرییێ به‌رداين بڤێن جاره‌كا دى خيانه‌تێ ل ته‌ بكه‌ن -ئه‌ى موحه‌ممه‌د- تو بێ هيڤى نه‌به‌؛ چونكى وان به‌رى نوكه‌ خيانه‌ت ل خودێ ژى كربوو وشه‌ڕێ وى كربوو، ڤێجا خودێ تو ب سه‌ر وان ئێخستى. وخودێ يێ پڕزانايه‌ ب وى تشتێ د سنگێ وان دا ڤه‌شارتى، يێ كاربنه‌جهه‌ د ڕێڤه‌برنا كارێن به‌نییێن خۆ دا.
هندى ئه‌ون يێن باوه‌رى ب خودێ ئيناى، ودويكه‌فتنا پێغه‌مبه‌رێ وى كرى، وبۆ جهێ ئيسلامێ مشه‌خت بووين، و ب مالى وڕحێ جيهاد د ڕێكا خودێ دا كرى، وئه‌وێن مشه‌ختى د مالێن خۆ دا حه‌واندين، و ب مالێ خۆ هاريكارییا وان كرى، ودينێ خودێ ب سه‌ر ئێخستى، ئه‌و هنده‌ك ژ وان ژ هنده‌كانه‌. به‌لێ ئه‌وێن باوه‌رى ئيناى و ژ جهێ كوفرێ مشه‌خت نه‌بووينه‌ جهێ ئيسلامێ به‌ڕه‌ڤانى وپاراستنا وان ل سه‌ر هه‌وه‌ نينه‌ حه‌تا ئه‌و مشه‌خت نه‌بن، وئه‌گه‌ر زۆردارییه‌ك ژ لايێ كافران ڤه‌ ب سه‌ر وان دا هات ووان داخوازا سه‌ركه‌فتنێ ژ هه‌وه‌ كر هوين د به‌رسڤا وان هه‌ڕن، وه‌سا تێ نه‌بت ئه‌گه‌ر دژى وى ملله‌تى بت يێ كو د ناڤبه‌را هه‌وه‌ ووان دا په‌يمانه‌ك هه‌ى ووان ئه‌و په‌يمان نه‌شكاند بت. وخودێ ب كارێن هه‌وه‌ يێ بينه‌ره‌، ئه‌و هه‌ر يه‌كى ل دويڤ كريار وئنيه‌تا وى جزا دده‌ت.
وئه‌وێن كافربووين هنده‌ك ژ وان پشته‌ڤانێن هنده‌كانه‌، وئه‌گه‌ر هوين -گه‌لى خودان باوه‌ران- پشته‌ڤانییا يه‌ك ودو نه‌كه‌ن فتنه‌ بۆ خودان باوه‌ران دێ د عه‌ردى دا په‌يدا بت، وخرابكارییه‌كا مه‌زن دێ چێ بت كو ڕێكا خودێ ل خه‌لكى بێته‌ گرتن وستوينێن كوفرێ موكم ببن.
وئه‌وێن باوه‌رى ب خودێ وپێغه‌مبه‌رێ وى ئيناى، ووه‌لاتێ خۆ هێلاى ومشه‌خت بووينه‌ جهێ ئيسلامێ وموسلمانان، وپێخه‌مه‌ت بلندكرنا په‌يڤا خودێ جيهاد كرى، وئه‌وێن پشته‌ڤانییا برايێن خۆ يێن موهاجر كرى و ب مالێ خۆ پشته‌ڤانى وهاريكارییا وان كرى، ئه‌ون خودان باوه‌رێن ڕاست ودورست، لێبۆرينا ژ گونه‌هان وڕزقه‌كێ ب بها وبه‌رفره‌هـ د به‌حه‌شتێن خۆشییێ دا بۆ وان هه‌يه‌.
وئه‌وێن پشتى ڤان موهاجرى وئه‌نصارییان باوه‌رى ئيناى، ومشه‌خت بووين و د گه‌ل هه‌وه‌ جيهاد د ڕێكا خودێ دا كرى، ئه‌ڤه‌ ژ هه‌وه‌نه‌ -گه‌لى خودان باوه‌ران-، وئه‌و مافێ هه‌وه‌ هه‌ى وان ژى هه‌يه‌ وئه‌و واجبێ ل سه‌ر وان ل سه‌ر هه‌وه‌ ژى هه‌يه‌، و د حوكمێ خودێ دا ئه‌وێن مرۆڤێن يه‌ك بن بۆ ميراتگرییێ پتر يێن يه‌كن ژ موسلمانێن دى يێن كو مرۆڤێن وان نه‌بن. هندى خودێ‌یه ‌ب هه‌مى تشتان يێ پڕزانايه‌، وئه‌و دزانت كو ميراتگرییا ب ڕێكا مرۆڤينییێ چێتره‌ ژ ميراتگرییا ب ڕێكا هه‌ڤپه‌يمانییێ، و ب هه‌ر ڕێكه‌كا دى يا ل ده‌سپێكا ئيسلامێ دورست.
ئه‌ڤه‌ به‌ريكرنه‌كه‌ ژ خودێ وپێغه‌مبه‌رێ وى، وئاشكه‌راكرنه‌كه‌ بۆ نه‌مانا هه‌ر په‌يمانه‌كا د ناڤبه‌را موسلمان وبوتپه‌ريسان دا هه‌ى.
ڤێچا هوين -گه‌لى بوتپه‌رێسان- بۆ ده‌مێ چار مه‌هان د عه‌ردى دا بگه‌ڕن، ب پشت ڕاستى هه‌چى جهێ هه‌وه‌ بڤێت هوين هه‌ڕنێ، وهوين بزانن كو هوين ژ عه‌زابێ قورتال نابن، وكو خودێ دێ كافران شه‌رمزار كه‌ت، د دنيايێ دا دێ وان ڕه‌زيل كه‌ت، و ل ئاخره‌تێ دێ وان به‌ته‌ ئاگرى.
وئه‌ڤه‌ دانه‌زانينه‌ك وهشياركرنه‌كه‌ ژ خودێ وپێغه‌مبه‌رێ وى بۆ مرۆڤان ل ڕۆژا ڤه‌كوشتنا قوربانان كو هندى خودێ‌یه ‌ژ بوتپه‌رێسان يێ به‌رییه‌، هه‌ر وه‌سا پێغه‌مبه‌رێ وى ژى ژ وان يێ به‌رییه‌. ڤێجا ئه‌گه‌ر هوين -گه‌لى بوتپه‌رێسان- زڤڕينه‌ حه‌قییێ وهه‌وه‌ شركا خۆ هێلا ئه‌و بۆ هه‌وه‌ چێتره‌، وئه‌گه‌ر هوين پشت بده‌نه‌ حه‌قییێ ونه‌ئێنه‌ د دينێ خودێ دا هوين بزانن كو هوين ژ عه‌زابا خودێ قورتال نابن. وتو -ئه‌ى موحه‌ممه‌د- ڤان ئه‌وێن پشت دده‌نه‌ ئيسلامێ ب عه‌زابا خودێ يا ب ئێش بترسينه‌.
وئه‌و بوتپه‌رێسێن په‌يمانه‌ك د گه‌ل هه‌وه‌ بۆ ده‌مه‌كێ ده‌سنيشانكرى گرێداى، وپه‌يمانا خۆ نه‌شكاندى، وهاريكارییا دوژمنان دژى هه‌وه‌ نه‌كرى، ئه‌و ژ بن ڤى حوكمێ بۆرى ده‌ردكه‌ڤن، ڤێجا هوين په‌يمانا وان حه‌تا ده‌مێ ده‌سنيشانكرى پێك بينن. هندى خودێ‌یه‌ حه‌ز ژ وان ته‌قواداران دكه‌ت يێن وى تشتى ب جهـ دئينن يێ فه‌رمان پێ ل وان هاتییه‌ كرن، وخۆ ژ شركێ وخيانه‌تێ وگونه‌هان دده‌نه‌ پاش.
ڤێجا ئه‌گه‌ر ئه‌و چار هه‌يڤێن هه‌وه‌ بوتپه‌رێس تێدا پشت ڕاست كرين ب دويماهى هاتن، هوين ده‌سپێكرنا شه‌ڕى د گه‌ل نه‌يارێن خودێ ل هه‌ر جهه‌كێ ئه‌و لێ بن ڕابگه‌هينن، وهوين ل جهێن وان قه‌ستا وان بكه‌ن، وڕێكان ل به‌ر بگرن، ڤێجا ئه‌گه‌ر ئه‌و ژ كوفرا خۆ زڤڕين وهاتنه‌ د ئيسلامێ دا وپێگيرى ب ئه‌حكامێن ئيسلامێ كر وه‌كى كرنا نڤێژێ ودانا زه‌كاتێ، هوين وان بهێلن، ئێدى ئه‌و بوونه‌ برايێن هه‌وه‌ د ئيسلامێ دا. هندى خودێ‌یه‌ باش گونه‌هـ ژێبره‌ بۆ وان يێن تۆبه‌ دكه‌ن، يێ دلۆڤانكاره‌ ب وان.
وئه‌گه‌ر يه‌ك ژ وان بوت په‌ريسێن خوين ومالێ وان هاتییه‌ حه‌لالكرن داخوازكر كو ل سه‌ر به‌ختێ ته‌ بت تو -ئه‌ى موحه‌ممه‌د- به‌ختێ خۆ بدێ، حه‌تا وى گوهـ ل قورئانێ ببت و ب باوه‌رییێ ئاگه‌هدار بت، پاشى تو وى ب سلامه‌تى ڤه‌گه‌ڕينه‌ وى جهێ ئه‌و ژێ هاتى؛ دا وى چو هێجه‌ت نه‌مينن؛ ئه‌ڤه‌ ژ به‌ر هندێ‌یه‌ چونكى هندى كافرن ملله‌ته‌كێ نه‌زانن ب ڕاستییێن ئيسلامێ، ودا به‌لكى ئه‌و ئيسلامێ هلبژێرن ئه‌گه‌ر وان ب دورستى ئه‌و ناسى.
نابت كو بوتپه‌رێسان په‌يمانه‌ك ل نك خودێ و ل نك پێغه‌مبه‌رێ وى هه‌بت، ئه‌و تێ نه‌بن يێن هه‌و ل نك مزگه‌فتا حه‌رام د ڕێككه‌فتنا (حوده‌يبیێ) دا په‌يمان د گه‌ل وان به‌ستى، ڤێجا هندى ئه‌و ل سه‌ر په‌يمانا خۆ بمينن هوين ژى وه‌كى وان ل سه‌ر په‌يمانا خۆ بمينن. هندى خودێ‌یه‌ حه‌ز ژ وان تـه‌قواداران دكه‌ت يێن سۆزێن خۆ ب جهـ دئينن.
حالێ بوتپه‌رێسان ئه‌وه‌ هندى سه‌ركه‌فتن يا وان نه‌بت ئه‌و پێگيرییێ ب په‌يمانا خۆ دكه‌ن، به‌لێ گاڤا وان ديت ئه‌و ل سه‌ر خودان باوه‌ران ب هێز كه‌فتن نه‌ وان ئاگه‌هـ ژ مرۆڤاينییێ دمينت نه‌ ژ چو په‌يمانان، ڤێجا هشيار بن ب وێ سه‌ره‌ده‌رییا ل ده‌مێ ترسێ ئه‌و د گه‌ل هه‌وه‌ دكه‌ن هوين نه‌ئێنه‌ خاپاندن، هندى ئه‌ون ئه‌و ب ئه‌زمانێن خۆ وێ گۆتنێ دبێژن يا هوين پێ ڕازى ببن، به‌لێ دلێن وان ب وێ گۆتنێ ناكه‌ن، وپترییا وان ژ ڕێكێ دده‌ركه‌فتينه‌ وپه‌يمانان دشكێنن.
وان ئايه‌تێن خودێ ب په‌رتاله‌كێ دنيايێ يێ بێ خێر گوهاڕت، وڕێ ل وان مرۆڤان گرت يێن دڤيا بێنه‌ د ئيسلامێ دا، ب ڕاستى كاره‌كێ كرێت بوو وان كرى، وشۆله‌كا خراب بوو.
هندى ئه‌ڤ بوتپه‌رێسه‌نه‌ دوژمنێن باوه‌رییێ وخودان باوه‌رانه‌، نه‌ ئه‌و چو بهاى دده‌نه‌ مرۆڤاينییا خودان باوه‌رى نه‌ په‌يمانا وى، وكارێ وان دوژمناتى وزۆردارییه‌.
ڤێجا ئه‌گه‌ر ئه‌وان په‌رستنا خودێ ب تنێ كر، وپه‌يڤا ته‌وحيدێ گۆت، وپێگيرى ب ئه‌حكامێن ئيسلامێ كر ژ كرنا نڤێژێ ودانا زه‌كاتێ، ئێدى ئه‌و برايێن هه‌وه‌نه‌ د ئيسلامێ دا. وئه‌م ئايه‌تان ڕوهن وئاشكه‌را دكه‌ين بۆ وى ملله‌تێ مفاى ژێ وه‌ربگرت.
وئه‌گه‌ر ڤان بوتپه‌رێسان ئه‌و په‌يمانێن خۆ شكاندن يێن وان د گه‌ل هه‌وه‌ به‌ستين، و ب ڕه‌نگه‌كێ ئاشكه‌را گۆتنێن نه‌ د ڕێ دا د ده‌رحه‌قا دێنێ ئيسلامێ دا كرن، هوين شه‌ڕێ وان بكه‌ن هندى ئه‌ون ئه‌و سه‌رێن كوفرێنه‌، نه‌ وان چو سۆز هه‌نه‌ نه‌ چو په‌يمان، حه‌تا ئه‌و كوفر ودوژمناتییا خۆ بۆ ئيسلامێ به‌س بكه‌ن.
هوين د كرنا شه‌ڕێ ڤى ملله‌تى دا دودل نه‌بن، ئه‌ڤى ملله‌تێ په‌يمانێن خۆ شكاندين، وبه‌رگه‌ڕيان كرى دا پێغه‌مبه‌رى ژ (مه‌كه‌هێ) ده‌ربێخن، وئه‌و بوون يێن جارا يه‌كێ ده‌ست ب نه‌ياره‌تییا هه‌وه‌ كرى، ئه‌رێ هوين ژ كرنا شه‌ڕێ وان دترسن؟ ئێدى خودێ هێژاتره‌ كو هوين ژێ بترسن ئه‌گه‌ر هوين ب دورستى دخودان باوه‌ر بن.
گه‌لى خودان باوه‌ران هوين شه‌ڕێ دوژمنێن خودێ بكه‌ن خودێ دێ وان ب ده‌ستێن هه‌وه‌ عه‌زاب ده‌ت، ودێ وان ب شكه‌ستنێ ڕه‌زيل وشه‌رمزار كه‌ت، ودێ هه‌وه‌ ب سه‌ر وان ئێخت، وپه‌يڤا خۆ بلند كه‌ت، وئه‌و ب شكاندنا وان دێ دلێن هه‌وه‌ هين كه‌ت ئه‌و دلێن گه‌له‌ك خه‌م ونه‌خۆشى ژ پيلانێن ڤان بوتپه‌رێسان گه‌هشتییێ،
ودێ كه‌ربێ ژ دلێن خودان باوه‌ران ئينته‌ده‌ر. وچییێ ژ ڤان هه‌ڤڕكان تۆبه‌ بكه‌ت هندى خودێ‌یه‌ تۆبا هه‌چییێ بڤێت قه‌بويل دكه‌ت. وخودێ يێ پڕزانايه‌ ب ڕاستییا تۆبا وى يێ تۆبه‌ بكه‌ت، يێ كاربنه‌جهه‌ د كار وڕێڤه‌برنا خۆ دا و د دانانا شريعه‌تان دا بۆ به‌نییێن خۆ.
به‌لا وجه‌رباندن ژ سوننه‌تا خودێ‌یه‌، ڤێجا هوين -گه‌لى خودان باوه‌ران- هزر نه‌كه‌ن كو خودێ بێ جه‌رباندن دێ هه‌وه‌ هێلت؛ خودێ دێ هه‌وه‌ جه‌ڕبينت دا وان بناست يێن د جيهادا خۆ دا ددلسۆز، و ژبلى خودێ  وپێغه‌مبه‌رێ وى وخودان باوه‌ران چو سه‌ركار وخودان بۆ خۆ نه‌گرتين. وخودێ ب هه‌مى كريارێن هه‌وه‌ يێ شاره‌زايه‌ وئه‌و دێ هه‌وه‌ سه‌را وان جزاده‌ت.
نه‌بابه‌تى بوتپه‌ريسانه‌ كو ئه‌و مالێن خودێ (مزگه‌فتان) ئاڤا بكه‌ن، وئه‌و كوفرا خۆ ب خودێ ئاشكه‌را دكه‌ن وشريكان بۆ وى ددانن. كارێ ڤان بوتپه‌رێسان ل ڕۆژا قيامه‌تێ پويچ بوو، ودويماهییا وان هه‌رمانا د ئاگرى دايه‌.
هه‌ما هه‌ر ئه‌و خه‌مێ ژ مالێن خودێ دخۆن ووان ئاڤا دكه‌ن يێن باوه‌رى ب خودێ وڕۆژا دويماهییێ هه‌ى، ونڤێژان دكه‌ن وزه‌كاتێ دده‌ن، و د ده‌رحه‌قا خودێ دا ژ لۆمه‌كرنا چو لۆمه‌كه‌ران ناترسن، ئه‌ڤ ئاڤاكه‌ره‌نه‌ يێن به‌رێ وان بۆ حه‌قییێ هاتییه‌ دان.
ئه‌ى ملله‌تۆ، ئه‌رێ ما هه‌وه‌ ئاڤدانا حه‌جییان وئاڤاكرنا مزگه‌فتا حه‌رام وه‌كى باوه‌رییا وى لێ كر يێ باوه‌رى ب خودێ وڕۆژا دويماهییێ ئيناى، وجيهاد د ڕێكا خودێ دا كرى؟ حالێ خودان باوه‌ران ويێ كافران ل نك خودێ وه‌كى يه‌ك نينه‌؛ چونكى خودێ كاره‌كى ژ بێ باوه‌رى قه‌بويل ناكه‌ت. وخودێ به‌رێ ملله‌تێ زۆردار ناده‌ته‌ كرنا چاكییان.
ئه‌وێن باوه‌رى ب خودێ ئيناى و ژ جهێ كوفرێ قه‌ستا جهێ ئيسلامێ كرى، ومال وجانێ خۆ پێخه‌مه‌ت بلندكرنا په‌يڤا خودێ داين، ئه‌ڤان ده‌ره‌جێن وان ل نك خودێ دمه‌زنترن، وئه‌ون يێن ب ڕازيبوونا وى دسه‌ركه‌فتى.
هندى ئه‌ڤ خودان باوه‌ره‌نه‌ يێن كو مشه‌خت بووين مزگينى ب دلۆڤانییا به‌رفره‌هـ وڕازيبوونا عێجزى ب دويڤ دا نه‌ئێت ژ خودايێ وان بۆ وان هه‌يه‌، و ل دويماهییێ ئه‌و دێ چنه‌ به‌حه‌شتێن هه‌رمانێ وخۆشییا به‌رده‌وام.
هه‌ر وهه‌ر ئه‌و دێ د وان به‌حه‌شتان دا مينن چو دويماهى بۆ مان وخۆشییا وان نينه‌، وئه‌ڤه‌ جزايێ وان چاكییانه‌ يێن وان د ژينا خۆ يا دنيايێ دا كرين. هندى خودێ‌یه‌ خێره‌كا مه‌زن ل نك وى هه‌يه‌ بۆ وى يێ باوه‌رى ئيناى وچاكى كرى وپێگيرى ب فه‌رمانا خودێ كرى.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى هوين مرۆڤێن خۆ يێن نێزيك -ژ باب وبرا ويێن دى- نه‌كه‌نه‌ دۆست وسه‌ركار بۆ خۆ، نهێنییێن موسلمانان بۆ بێژن، وشۆل وكارێ خۆ پێ بكه‌ن، هندى ئه‌و دكافر بن ودوژمناتییا ئيسلامێ بكه‌ن. وهه‌چییێ وان بۆ خۆ بكه‌ته‌ دۆست وسه‌ركار وڤيانا وان هلگرت ئه‌و وى گوهدارییا خودێ نه‌كر، وزۆردارى ل خۆ كر زۆردارییه‌كا مه‌زن.
تو -ئه‌ى پێغه‌مبه‌ر- بێژه‌ خودان باوه‌ران: ئه‌گه‌ر هوين باب وزارۆ وبرا وژن ومرۆڤێن خۆ يێن نێزيك ووى مالێ هه‌وه‌ كۆمكرى ووێ بازرگانییا هوين ژ بێ ره‌واجى وساربوونا وێ دترسن ووان خانییێن به‌رفره‌هـ يێن هوين تێدا، ئه‌گه‌ر هوين ڤان ب سه‌ر ڤيانا خودێ وپێغه‌مبه‌رێ وى وجيهادا د ڕێكا وى دا بێخن، پا دێ دچاڤه‌رییى عه‌زابا خودێ بن. وخودێ به‌رێ وان ناده‌ته‌ ڕێكا ڕاست يێن ژ گوهدارییا وى ده‌ركه‌فتين.
ب ڕاستى خودێ د گه‌له‌ك جهان دا سه‌ركه‌فتنا خۆ دايه‌ هه‌وه‌ ده‌مێ هه‌وه‌ ئه‌گه‌رێن ماددى ب كارئيناين وخۆ هێلايه‌ ب هيڤییا خودێ ڤه‌. و ل ڕۆژا شه‌ڕێ (حونه‌ينێ) هه‌وه‌ گۆت: ئه‌ڤرۆ ژ كێمییێ ئه‌م قه‌ت ناشكێين، ڤێجا گه‌له‌كییا هژمارێ هوين خاپاندن ووێ مفايێ هه‌وه‌ نه‌كر، ودوژمنى ب سه‌ر هه‌وه‌ دا گرت ڤێجا هه‌وه‌ جهه‌كێ خۆپاراستنێ ل عه‌ردێ به‌رفره‌ه نه‌ديت ئينا هوين ب شكه‌ستن ڤه‌ ڕه‌ڤين.
پاشى خودێ ته‌ناهى ب سه‌ر پێغه‌مبه‌رێ خۆ و ب سه‌ر خودان باوه‌ران دا ئينا خوارێ ڤێجا ئه‌و موكم مان، وخودێ ب له‌شكه‌ره‌كێ وان نه‌ديتى ژ فريشته‌يان پشتا وان گرت، وئه‌و ب سه‌ر دوژمنێ وان ئێخستن، ووى ئه‌وێن كافربووين عه‌زاب دان. وئه‌و عه‌زابا خودێ‌یه‌ بۆ وان يێن به‌رێ خه‌لكى ژ دينێ وى وه‌ردگێڕن، ودره‌وێ ب پێغه‌مبه‌رێ وى دكه‌ن.
وهه‌چییێ پشتى هنگى ژ كوفرا خۆ بزڤڕت وبێته‌ د ئيسلامێ دا هندى خودێ‌یه ‌تۆبێ ددانته‌ سه‌ر وى يێ وى بڤێت، وگونه‌هێن وى ژێ دبه‌ت. وخودێ باش گونه‌هـ ژێبرێ دلۆڤانكاره‌.
گه‌لى خودان باوه‌ران هندى بوتپه‌رێسن دپيسن ڤێجا هوين نه‌هێلن ژ ئه‌ڤ ساله‌ وێڤه‌ -كو سالا نه‌هێ مشه‌ختییه‌- ئه‌و نێزيكى حه‌ره‌مێ ببـن، وئه‌گه‌ر هوين ژ هه‌ژارییه‌كێ ترسان كو بازرگانییا هه‌وه‌ د گه‌ل وان نه‌ما، هندى خودێ‌یه ‌دێ وێ بۆ هه‌وه‌ به‌ده‌ل ڤه‌كه‌ت، و -ئه‌گه‌ر وى بڤێت- ئه‌و ژ قه‌نجییا خۆ تێرا هه‌وه‌ دێ ده‌ته‌ هه‌وه‌، هندى خودێ‌یه ‌ب حالێ هه‌وه‌ يێ پڕزانايه‌، و د ڕێڤه‌برنا خۆ دا بۆ كارێ هه‌وه‌ يێ كاربنه‌جهه‌.
گه‌لى موسلمانان هوين شه‌ڕێ وان كافران بكه‌ن ئه‌وێن باوه‌رییێ ب خودێ و ب ڕۆژا ڕابوونێ وجزادانێ نائينن، وخۆ ژ وى تشتى ناده‌نه‌ پاش يێ خودێ وپێغه‌مبه‌رى ئه‌و ژێ داينه‌ پاش، وپێگيرییێ ب ئه‌حكامێن شريعه‌تێ ئيسلامێ ناكه‌ن ژ جوهى وفه‌لان، حه‌تا ئه‌و ب ده‌ستێ خۆ زێڕه‌سه‌رییێ (جزيێ) دده‌ن وئه‌و دڕه‌زيل.
ب ڕاستى جوهییان شريك بۆ خودێ دانا ده‌مێ وان ژ دره‌و گۆتى: هندى عوزه‌يره‌ كوڕێ خودێ‌یه‌. وفه‌لان شريك بۆ خودێ دانا ده‌مێ ژ دره‌و گۆتى: مه‌سيح كوڕێ خودێ‌یه‌. ووان ئه‌ڤ گۆتنه‌ ژ نك خۆ يا چێكرى، وئه‌و ب ڤێ چه‌ندێ چاڤ ل گۆتنا بوتپه‌رێسێن به‌رى خۆ دكه‌ن. خودێ بوتپه‌رێسان هه‌مییان بكوژت چاوا ئه‌و به‌رێ خۆ ژ حه‌قییێ وه‌ردگێڕنه‌ نه‌حه‌قییێ؟
جوهى وفه‌لان زانا وعيباده‌تكه‌ر بۆ خۆ كرنه‌ خوداوه‌ند شريعه‌ت بۆ ددانان، ووان پێگيرى پێ دكر وشريعه‌تێ خودێ دهێلا، ووان عيسايێ مه‌سيح كوڕێ مه‌ريه‌مێ بۆ خۆ كره‌ خودێ وپه‌رستن بۆ كر، وخودێ فه‌رمان ب ته‌وحيدێ ل وان هه‌مییان كربوو كو ئه‌و په‌رستنا خودايه‌كێ ب تنێ بكه‌ن و ژ وى پێڤه‌تر چو خودايێن ڕاست نينن. يێ پاك وپيرۆز بت ژ وى تشتێ موشرك وسه‌رداچووى د ده‌رحه‌قا وى دا دبێژن.
كافران دڤێت ب كوفرا خۆ دينێ ئيسلامێ پويچ بكه‌ن، ووان ده‌ليلێن خودێ يێن موحه‌ممه‌د -سلاڤ لێ بن- پێ هاتى ل سه‌ر ته‌وحيدا خودێ پويچ بكه‌ن، وخودێ ل به‌ر نائێت ئه‌گه‌ر دينێ خۆ پێك نه‌ئينت وئاشكه‌را نه‌كه‌ت، وپه‌يڤا خۆ بلند نه‌كه‌ت، ئه‌گه‌ر خۆ كافران پێ نه‌خۆش بت ژى.
ئه‌وه‌ يێ پێغه‌مبه‌رێ خۆ موحه‌ممه‌د -سلاڤ لێ بن- ب قورئانێ ودينێ ئيسلامێ هنارتى؛ دا ئه‌و وى دينى ب سه‌ر هه‌مى دينان بێخت، ئه‌گه‌ر خۆ بوتپه‌رێسان ب دينێ حه‌ق -كو ئيسلامه‌- وسه‌ركه‌فتنا وى نه‌خۆش بت ژى.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، ب ڕاستى گه‌له‌ك ژ زانايێن كيتابییان وعيباده‌تكه‌رێن وان مالێ مرۆڤان بێ حه‌ق دخۆن وه‌كى ب ڕێكا به‌رتيلان وگه‌له‌ك ڕێكێن دى، وئه‌و به‌رێ خه‌لكى ژ هاتنا د ئيسلامێ دا وه‌ردگێڕن، وخه‌لكى ژ ڕێكا خودێ دده‌نه‌ پاش. وئه‌وێن مالى هل دگرن، وزه‌كاتا وى ناده‌ن، ووان مافێن تێدا دواجب ژێ ده‌رنائێخن، تو مزگينییێ ب عه‌زابه‌كا ب ئێش بده‌ وان.
ل ڕۆژا قيامه‌تێ پارچه‌يێن زێڕ وزيڤان دێ داننه‌ د ئاگرى دا، وگاڤا باش هاتنه‌ سۆركرن دێ ئه‌نى وته‌نشت وپشتێن خودانان پێ ئێنه‌ داخكرن، ودبێژنه‌ وان: ئه‌ڤه‌يه‌ مالێ هه‌وه‌ يێ كو هه‌وه‌ وه‌ردگرت وحه‌قێ خودێ ژێ نه‌ددا، ڤێجا هوين تام بكه‌نه‌ عه‌زابا ب ئێش، ژ به‌ر وى مالێ هه‌وه‌ هل دگرت.
د حوكمێ خودێ دا ووه‌كى د له‌وحێ پاراستى دا ژى هاتییه‌ نڤيسين هژمارا مه‌هان دووازده‌ مه‌هن، ڕۆژا وى عه‌سمان وعه‌رد ئافراندين، چار ژ وان دحه‌رامن؛ خودێ كرنا شه‌ڕى تێدا حه‌رامكرییه‌ (ئه‌و ژى ئه‌ڤه‌نه‌: ذولقه‌عده‌ وذولحججه‌ وموحه‌رره‌م وره‌جه‌ب) ئه‌ڤه‌يه‌ دينێ ڕاست، ڤێجا هوين زۆردارییێ تێدا ل خۆ نه‌كه‌ن؛ چونكى ئه‌و گه‌له‌ك دحه‌رامن، وزۆردارى ژى د وان مه‌هان دا دژوارتره‌ ژ مه‌هێن دى، نه‌ كو زۆردارى د مه‌هێن دى دا يا دورسته‌. وهوين شه‌ڕێ بوتپه‌رێسان هه‌مییان بكه‌ن كانێ چاوا ئه‌و شه‌ڕێ هه‌وه‌ هه‌مییان دكه‌ن، وهوين بزانن خودێ -ب هاريكارى وپشته‌ڤانییا خۆ- يێ د گه‌ل ته‌قواداران.
هندى ئه‌و كار بوو يێ عه‌ره‌بان ل جاهليه‌تێ دكر كو چار مه‌هێن نه‌ده‌سنيشانكرى ژ سالێ حه‌رام دكرن، ڤێجا ساله‌كێ ئه‌و مه‌هـ پێش دئێخستن وساله‌كێ پاش دئێخستن وه‌كى به‌رژه‌وه‌ندییا وان دخوازت، ئه‌و كار زێده‌يیه‌كا د كوفرێ دا بوو وان دكر، شه‌يتانى كافر پێ دسه‌ردا دبرن، ئه‌و چار مه‌هێن وان حه‌رامكرنا وان ل ساله‌كێ پاش دئێخست ل سالا دى وان ئه‌و حه‌لال دكرن؛ دا مه‌هێن حه‌رامكرى ببنه‌ چار مه‌هـ، ڤێجا تشتێ خودێ ژێ حه‌رامكرى وان حه‌لال دكر. شه‌يتانى كريارێن وان يێن خراب بۆ وان دخه‌ملاندن. وخودێ به‌رێ ملله‌تێ كافر ناده‌ته‌ حه‌قییێ وڕاستییێ.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى هه‌وه‌ چيه‌ ئه‌گه‌ر بۆ هه‌وه‌ هاته‌ گۆتن: بۆ كرنا جيهادا د ڕێكا خودێ دا ده‌ركه‌ڤنه‌ شه‌ڕێ دوژمنێن خۆ هوين خۆ سست دكه‌ن ودميننه‌ د خانییێن خۆ ڤه‌؟ ئه‌رێ ما هه‌وه‌ پشك وبارێن خۆ يێن دنيايێ ب سه‌ر خۆشییا ئاخره‌تێ ئێخستينه‌؟ نێ ئه‌و خۆشییا هوين د دنيايێ دا دبه‌ن يا به‌روه‌خته‌ نامينت، به‌لێ خۆشییا خودێ ل ئاخره‌تێ بۆ خودان باوه‌رێن جيهادكه‌ر داى يا گه‌له‌ك وبه‌رده‌وامه‌.
ئه‌گه‌ر هوين -گه‌لى خودان باوه‌ران- بۆ كرنا شه‌ڕێ د گه‌ل دوژمنى ده‌رنه‌كه‌ڤن خودێ عه‌زابه‌كێ دێ ده‌ته‌ هه‌وه‌، وملله‌ته‌كێ دى ژبلى هه‌وه‌ دێ ده‌ت ده‌مێ ژێ دئێته‌ خواستن كو ده‌ركه‌ڤنه‌ شه‌ڕى ئه‌و دێ ده‌ركه‌ڤن، وئه‌و گوهدارییا خودێ وپێغه‌مبه‌رێ وى دێ كه‌ن، وهوين ب نه‌كرنا جيهادێ چو زيانێ ناگه‌هيننه‌ خودێ؛ چونكى وى چو مننه‌ت ب هه‌وه‌ نينه‌ وهه‌وه‌ مننه‌ت ب وى هه‌يه‌. وتشتێ خودێ بڤێت هه‌ر دێ چێ بت. وخودێ ل سه‌ر هه‌ر تشته‌كى يێ خودان شيانه‌ كو دينێ خۆ وپێغه‌مبه‌رێ خۆ بێى هه‌وه‌ ب سه‌ر بێخت.
ئه‌ى هه‌ڤالێن پێغه‌مبه‌رێ خودێ -سلاڤ لێ بن- ئه‌گه‌ر هوين د گه‌ل وى ده‌رنه‌كه‌ڤنه‌ شه‌ڕى، وپشته‌ڤانییا وى نه‌كه‌ن، ب ڕاستى خودێ پشته‌ڤانییا وى كر وئه‌و ب سه‌رئێخست ڕۆژا كافرێن قوره‌يشییان ئه‌و ژ (مه‌كه‌هێ) ده‌رێخستى، وئه‌و يه‌ك ژ دووان بوو (ئه‌و وئه‌بووبه‌كرێ ڕاستگۆ خودێ لێ خۆش بت) ده‌مێ كافران ئه‌و نه‌چار كرين قه‌ستا شكه‌فته‌كێ ل چيایی بكه‌ن، ده‌مێ وى دگۆته‌ هه‌ڤالێ خۆ (ئه‌بووبه‌كرى) ده‌مێ ترس ژێ ديتى: ب خه‌م نه‌كه‌ڤه‌ هندى خودێ‌یه ‌ب سه‌ركه‌فتن وهاريكارییا خۆ يێ د گه‌ل مه‌، ئينا خودێ ته‌ناهى ب سه‌ر دلێ پێغه‌مبه‌رێ خۆ دا -سلاڤ لێ بن- ئينا، و ب هنده‌ك له‌شكه‌رێن چو مرۆڤان ب چاڤ نه‌ديتين كو فريشته‌ بوون هاريكارییا وى كر، وخودێ ئه‌و ژ دوژمنێ وى ڕزگاركر ودوژمنێن وى ڕه‌زيلكرن، ووى په‌يڤا ئه‌وێن كافربووين كره‌ يا نزمتر. وپه‌يڤا خودێ‌یه ‌يا بلند، ب بلندبوونا ئيسلامێ. وخودێ د ملكێ خۆ دا يێ زاله‌، و د ڕێڤه‌برنا كارێن به‌نییێن خۆ دا يێ كاربنه‌جهه‌. و د ڤێ ئايه‌تێ دا مه‌دحه‌كا مه‌زن بۆ ئه‌بووبه‌كرێ صدديق -خودێ لێ خۆش بت- هه‌يه‌.
هوين -گه‌لى خودان باوه‌ران- گه‌نج وپير ل خۆشى ونه‌خۆشییێ بۆ جيهادا د ڕێكا خودێ دا ده‌ركه‌ڤن، وهوين مالێ خۆ د ڕێكا خودێ دا خه‌رج بكه‌ن، و ب ده‌ستێن خۆ شه‌ڕى بۆ بلندكرنا په‌يڤا خودێ بكه‌ن، ئه‌و ده‌ركه‌فتن وخه‌رجكرن ژ خۆگرانكرنێ وپاشڤه‌لێدان وده‌ستگرتنێ چێتره‌، ئه‌گه‌ر هوين قه‌در وبهايێ جيهادێ ل نك خودێ بزانن پا دێ وێ بكه‌ن.
خودێ ده‌سته‌كه‌كا منافقان پاشڤه‌بر ده‌مێ وان ده‌ستويرى ژ پێغه‌مبه‌رێ خودێ خواستى كو ئه‌و ژ شه‌ڕێ (ته‌بووكێ) پاشڤه‌ بمينن، وئاشكه‌راكر كو ئه‌گه‌ر ده‌ركه‌فتنا وان بۆ ده‌سكه‌فتییه‌كێ نێزيك و ب ساناهى با ئه‌و دا ب دويڤ ته‌ كه‌ڤن، به‌لێ ده‌مێ ئه‌و بۆ شه‌ڕێ ڕۆمێ ل لايێ وه‌لاتێ (شامێ) و ل ده‌مێ گه‌رمێ هاتينه‌ داخوازكرن وان خۆ به‌ردا عه‌ردى، وپاشڤه‌ مان، وئه‌و دێ ب خودێ سويند خۆن وداخوازا لێبۆرينێ كه‌ن كو نه‌ده‌ركه‌فتنا وان ژ به‌ر هندێ بوويه‌ ئه‌و نه‌شێن ده‌ركه‌ڤن، ئه‌و ب دره‌وێ ونفاقێ خۆ تێ دبه‌ن، وخودێ دزانت كو ئه‌و د گرتنا ڤان هێجه‌تان دا ددره‌وينن.
ئه‌ى موحه‌ممه‌د خودێ ل ته‌ نه‌گرت كو ته‌ يا باشتر وچێتر هێلاى ونه‌كرى، ده‌مێ ته‌ ده‌ستويرى دايه‌ دوڕوییان كو ڕوينن وده‌رنه‌كه‌ڤنه‌ جيهادێ، ژ به‌ر چ ئه‌گه‌ر ته‌ ده‌ستويرى دا ڤان كو ئه‌و ده‌رنه‌كه‌ڤنه‌ شه‌ڕى، به‌رى ئه‌و بۆ ته‌ ئاشكه‌را ببن يێن ڕاستگۆ د هێجه‌تێن خۆ دا، وتو وان بناسى يێن دره‌و د وێ چه‌ندێ دا كرى؟
نه‌ ژ كارێ وانه‌ يێن باوه‌رى ب خودێ و ب پێغه‌مبه‌رێ وى و ب ڕۆژا دويماهییێ ئيناى كو ده‌ستويرییێ ژ ته‌ -ئه‌ى موحه‌ممه‌د- بخوازن دا جيهادا د ڕێكا خودێ دا ب مال وڕحێن خۆ نه‌كه‌ن، به‌لكى ئه‌ڤه‌ كارێ منافقانه‌. وخودێ يێ پڕزانايه‌ ب وى يێ ژ وى بترست وفه‌رمانێن وى ب جهـ بينت.
هه‌ما ئه‌و ده‌ستويرییێ دخوازن كو جيهادێ نه‌كه‌ن يێن باوه‌رییێ ب خودێ و ب ڕۆژا دويماهییێ نه‌ئينن، وچاكییان نه‌كه‌ن، ودلێن وان ب گومان بن ژ وێ يا تو -ئه‌ى موحه‌ممه‌د- پێ هاتى ژ شريعه‌تێ ئيسلامێ، ڤێجا ئه‌و د گومانا خۆ دا حێبه‌تى دمينن.
وئه‌گه‌ر دوڕوییان ڤيابا د گه‌ل ته‌ -ئه‌ى موحه‌ممه‌د- ده‌ركه‌ڤنه‌ جيهادێ ئه‌و دا كارێ خۆ كه‌ن ژ ئاماده‌كرنا خوارنێ وپێره‌هان، به‌لێ خودێ ب ده‌ركه‌فتنا وان نه‌خۆش بوو له‌و ب قه‌ده‌را خۆ ده‌ركه‌فتن ل به‌ر وان گران كر، هه‌ر چه‌نده‌ د شريعه‌تى دا وى فه‌رمان ل وان كر كو ده‌ركه‌ڤن، وبۆ وان هاته‌ گۆتن: هوين د گه‌ل وان نه‌ساخ ولاواز وژن وزارۆكان پاشڤه‌ بمينن يێن ڕوينشتى ماين.
گه‌لى خودان باوه‌ران ئه‌گه‌ر منافق د گه‌ل هه‌وه‌ ده‌ركه‌فتبانه‌ جيهادێ ئه‌و دا خرابییێ ودودلییێ ولاوازییێ د ناڤ هه‌وه‌ دا به‌لاڤ كه‌ن، وئه‌و دا له‌زێ د به‌لاڤكرنا فه‌سادییێ وقه‌سه‌ڤه‌گوهاستنا د ناڤبه‌را هه‌وه‌ دا كه‌ن، ئه‌و فتنێ بۆ هه‌وه‌ دخوازن ده‌مێ هه‌وه‌ ژ جيهادا د ڕێكا خودێ دا سست دكه‌ن، و د ناڤ هه‌وه‌ دا -گه‌لى خودان باوه‌ران- هنده‌ك هه‌نه‌ ده‌نگ وباسێن هه‌وه‌ كۆم دكه‌ن، وبۆ وان دبه‌ن. وخودێ ب ڤان دوڕوییێن زۆردار يێ پڕزانايه‌، وئه‌و دێ وان سه‌را وێ چه‌ندێ جزا ده‌ت.
ب ڕاستى به‌رى شه‌ڕێ (ته‌بووكێ) ژى منافقان خواستبوو خودان باوه‌ران د فتنێ ببه‌ن وبه‌رێ وان ژ ڕێكا خودێ پاشڤه‌ لێ بده‌ن، ووان گه‌له‌ك به‌رگه‌ڕيان كر دا ئه‌و وێ پويچ بكه‌ن يا تو -ئه‌ى موحه‌ممه‌د- پێ هاتى، وه‌كى وێ يا وان ل ڕۆژا (ئوحودێ) و يا (خه‌نده‌قێ) كرى، ووان پيلان دژى ته‌ گێڕان حه‌تا سه‌ركه‌فتن ژ نك خودێ هاتى، ووى له‌شكه‌رێ خۆ سه‌رفه‌راز كرى ودينێ خۆ ب سـه‌ر ئـێـخـسـتى، ووان ب وێ چه‌ندێ نه‌خۆش بوو.
و ژ وان دوڕوییان هه‌يه‌ يێ داخوازا پاشڤه‌مانا ژ جيهادێ دكه‌ت ودبێژت: تو ب ڤێ ده‌ركه‌فتنێ من به‌ربه‌لا نه‌كه‌ كو ئه‌ز ب مالى وژنكان دسه‌ردا بچم. ب ڕاستى ئه‌ڤ دوڕوییه‌ كه‌فتنه‌ د به‌لا منافقییێ يا مه‌زن دا. وهندى جه‌هنه‌مه‌ دۆرا ل وان گرتى يێن كوفرێ ب خودێ وڕۆژا دويماهییێ دكه‌ن، وكه‌س ژ وان ژێ ڕزگار نابت.
وئه‌گه‌ر كه‌يفه‌ك وده‌سكه‌فتییه‌ك بگه‌هته‌ ته‌ -ئه‌ى موحه‌ممه‌د- منافقان پێ نه‌خۆش دبت، وئه‌گه‌ر نه‌خۆشییه‌ك ژ شكه‌ستنه‌كێ يان ئاتافه‌كێ ب سه‌رێ ته‌ بێت ئه‌و دێ بێژن: ئه‌م خودان هزر وبيرين مه‌ هزرا خۆ كربوو له‌و ئه‌م د گه‌ل موحه‌ممه‌دى ده‌رنه‌كه‌فت بووين، و ب كه‌يف ڤه‌ ئه‌و دێ پشت ده‌ن وچن.
تو -ئه‌ى موحه‌ممه‌د- ب گه‌ف وپاشڤه‌برن ڤه‌ بێژه‌ ڤان شه‌رمزاران: تشته‌ك ب سه‌رێ مه‌ نائێت ئه‌و نه‌بت يێ خودێ بۆ مه‌ حه‌زكرى و د له‌وحێ پاراستى دا نڤيسى، وئه‌و دێ مه‌ ب سه‌ر نه‌ياران ئێخت، وخودان باوه‌ر بلا خۆ بهێلنه‌ ب هيڤییا خودێ ب تنێ ڤه‌.
تو -ئه‌ى موحه‌ممه‌د- بێژه‌ وان: ما هوين دچاڤه‌رێنه‌ چ بگه‌هته‌ مه‌ ژبلى شه‌هيدبوونێ يان سه‌ركه‌فتنێ؟ وئه‌م دچاڤه‌رێينه‌ كو خودێ عه‌زابه‌كێ ژ نك خۆ  ب سه‌ر هه‌وه‌ دا بينت و ب له‌ز هه‌وه‌ تێ ببه‌ت يان ژى ب ده‌ستێن مه‌ وئه‌م هه‌وه‌ بكوژين، ڤێجا هوين دچاڤه‌رێ بن ئه‌م ژى د گه‌ل هه‌وه‌ دچاڤه‌رێينه‌ كانێ خودێ دێ چ ب سه‌رێ مه‌ وهه‌وه‌ ئينت.
تو -ئه‌ى موحه‌ممه‌د- بێژه‌ دوڕوییان: چاوا هه‌وه‌ دڤێت هوين وه‌سا مالێ خۆ خه‌رج بكه‌ن، و ب چ ڕه‌نگێ بت ب دلێ هه‌وه‌ بت يان نه‌، خودێ خێرێن هه‌وه‌ ژ هه‌وه‌ قه‌بويل ناكه‌ت؛ چونكى هوين ژ دينێ خودێ وگوهدارییا وى دده‌ركه‌فتينه‌.
وئه‌گه‌را نه‌قه‌بويلكرنا خێرێن وان ئه‌وه‌ چونكى كوفرا ب خودێ وپێغه‌مبه‌رێ وى موحه‌ممه‌دى -سلاڤ لێ بن- وان د دلێ خۆ دا ڤه‌شارتییه‌، و ب بێ خێره‌تى وله‌ش گرانى ڤه‌ نه‌بت ئه‌و نڤێژێ ناكه‌ن، و ژ نه‌دل ئه‌و مالێ خۆ خه‌رج دكه‌ن، وبه‌رێ وان ل هندێ نينه‌ ئه‌و جزايێ ڤان خێران وه‌رگرن، و ژ به‌ر كافرییا وان ب خودێ ئه‌و ژ عه‌زابا نه‌دانا ڤان خێران ژى ناترسن.
ڤێجا -ئه‌ى موحه‌ممه‌د- بلا مالێ ڤان دوڕوییان وعه‌يالێ وان ته‌ مه‌نده‌هۆش نه‌كه‌ت؛ هه‌ما خودێ دڤێت د ژيانا دنيايێ دا وان پێ عه‌زاب بده‌ت كو ب دويڤ كۆمكرنێ ڤه‌ و ب وان ئاتافێن ئه‌و د سه‌ر دا دئينت وان بوه‌ستينت، وئه‌و وێ چه‌ندێ بۆ خۆ ب خێر حسێب ناكه‌ن، و ژ خه‌مان دا ڕحا وان ده‌ردكه‌ڤت، و ل سه‌ر كوفرا ب خودێ وپێغه‌مبه‌رێ وى ئه‌و دمرن.
وئه‌ڤ دوڕوییه‌ ژ دره‌و بۆ هه‌وه‌ سويندێ ب خودێ دخۆن گه‌لى خودان باوه‌ران كو ئه‌و ژ هه‌وه‌نه‌، وئه‌و ب خۆ نه‌ ژ هه‌وه‌نه‌، به‌لێ ئه‌و ملله‌ته‌كێ ترسينۆكن له‌و ئه‌و سويندێ دخۆن دا خۆ ژ هه‌وه‌ بپارێزن.
ئه‌گه‌ر ئه‌ڤ دوڕوییه‌ جهه‌كێ ئاسێ ببينن خۆ تێڤه‌ بپارێزن، يان شكه‌فته‌كا ل چيايه‌كى وان بحه‌وينت، يان كۆنه‌كا د عه‌ردى كو بچنه‌ تێدا وخۆ ژ هه‌وه‌ ڕزگار بكه‌ن، ئه‌و ب له‌ز دا چنێ وخۆ ڤێڕا گه‌هينن.
و ژ دوڕوییان هه‌يه‌ يێ عه‌يبان د لێكه‌ڤه‌كرنا ته‌ بۆ خێران دا ده‌ردئێخت، ڤێجا ئه‌گه‌ر باره‌ك ژێ گه‌هشتێ دێ ڕازى بن وخۆ بێ ده‌نگ كه‌ن، وئه‌گه‌ر چو بار نه‌گه‌هشتێ ئه‌و دێ عێجز بن وخۆ نه‌ڕازى كه‌ن.
وئه‌وێن هه‌ يێن عه‌يبان د لێكڤه‌كرنا ته‌ دا بۆ خێران دئيننه‌ ده‌ر ئه‌گه‌ر ب وێ ڕازى ببان يا خودێ وپێغه‌مبه‌رێ وى دايه‌ وان، وگۆتبان: خودێ تێرا مه‌ هه‌يه‌، وئه‌و ژ قه‌نجییا خۆ دێ ده‌ته‌ مه‌، وپێغه‌مبه‌رێ وى ژ وێ دێ ده‌ته‌ مه‌ يا خودێ دايێ، هندى ئه‌مين مه‌ دڤێت خودێ ل به‌ر ده‌ستێ مه‌ فره‌هـ بكه‌ت، ومه‌ ژ وه‌رگرتنا خێران بێ منه‌ت بكه‌ت. ئه‌گه‌ر وان ئه‌ڤ چه‌نده‌ كربا بۆ وان باشتر وچێتر بوو.
زه‌كاتا واجب بۆ هه‌ژارێن پێتڤى يێن چو نه‌يى دئێته‌ دان، وبۆ وان به‌رده‌ست ته‌نگان ژى يێن هند نه‌بت كو تێرا وان بكه‌ت، وبۆ وان يێن زه‌كاتێ كۆم دكه‌ن، وبۆ وان يێن هه‌وه‌ دڤێت دلێن وان ب لايێ خۆ ڤه‌ بكێشن يێن هه‌وه‌ هيڤى هه‌ى كو موسلمان ببن يان باوه‌رییا وان ب هێز بكه‌ڤت يان مفاى بگه‌هيننه‌ موسلمانان، يان ژى خرابییا يه‌كى پێ ژ موسلمانان بده‌نه‌ پاش، وزه‌كات بۆ ئازاكرنا گه‌رده‌نا به‌نییان دئێته‌ دان، وبۆ هه‌ڤڕكان دا ئه‌و نه‌خۆشییا د ناڤبه‌را وان دا پێ بێته‌ چاككرن، وبۆ وان يێن قه‌ردارییێ بارێ وان گرانكرى، وبۆ شه‌ڕكه‌رێن د ڕێكا خودێ دا، وبۆ وى ڕێڤنگى يێ مال د ده‌ستان دا نه‌مابت، ئه‌ڤ لێكڤه‌كرنه‌ تشته‌كێ فه‌ره‌ خودێ داناى. وخودێ يێ پڕزانايه‌ ب وى تشتێ مفايێ به‌نییێن وى تێدا، يێ كاربنه‌جهه‌ د ڕێڤه‌برن وشريعه‌تێ خۆ دا.
و ژ دوڕوییان هنده‌ك هه‌نه‌ ب ئه‌زمانى نه‌خۆشییێ دگه‌هيننه‌ پێغه‌مبه‌رێ خودێ، ودبێژن: ئه‌و گوهێ خۆ دده‌نه‌ هه‌ر گۆتنه‌كا بۆ وى بێته‌ گۆتن وباوه‌ر ژێ دكه‌ت، تو -ئه‌ى موحه‌ممه‌د- بێژه‌ وان: هندى موحه‌ممه‌ده‌ گوهه‌كه‌ گوهدارییا هه‌ر خێره‌كا هه‌بت دكه‌ت، باوه‌رییێ ب خودێ دئينت وخودان باوه‌ران د وان تشتان دا ڕاست ده‌ردئێخت يێن ئه‌و دبێژن، وئه‌و دلۆڤانییه‌ بۆ وى يێ دويكه‌فتنا وى بكه‌ت و ل سه‌ر ڕێكا وى بچت. وئــه‌وێــن پــێــغــه‌مـبه‌رێ خودێ موحه‌ممه‌دى -سلاڤ لێ بن- دئێشينن ب چ ڕه‌نگێ ئێشانێ بت، عه‌زابه‌كا ب ئێش ونه‌خۆش بۆ وان هه‌يه‌.
دوڕوى سويندێن ژ دره‌و دخۆن، وهێجه‌تێن ژ قه‌ستا بۆ خۆ دگرن؛ دا خودان باوه‌ران ڕازى بكه‌ن، وخودێ وپێغه‌مبه‌رێ وى هێژاترن كو ئه‌و وان ب باوه‌رییێ وگوهدانێ ڕازى بكه‌ن، ئه‌گه‌ر ڕاسته‌ ئه‌و دخودان باوه‌رن.
ئه‌رێ ما ڤان دوڕوییان نه‌زانییه‌ كو دويماهییا وان يێن دوژمنییا خودێ وپێغه‌مبه‌رێ وى بكه‌ن ئاگرێ جه‌هنه‌مییه‌ عه‌زابه‌كا به‌رده‌وام بۆ وان تێدا هه‌يه‌؟ ئه‌ڤ دويماهییه‌ شه‌رمزارى وشكاندنه‌كا مه‌زنه‌، وخه‌به‌ربێژى وگۆتنێن سه‌قه‌ت د ده‌رحه‌قا پێغه‌مبه‌رى دا -سلاڤ لێ بن- دوژمنییێ يه‌ بۆ وى، ئه‌م خۆ ب خودێ دپارێزين ژ وێ چه‌ندێ.
دوڕوى دترسن كو سووره‌ته‌ك بێته‌ خوارێ به‌حسێ وى تشتى بكه‌ت يێ ئه‌و د دلێن خۆ دا ڤه‌دشێرن ژ كوفرێ، تو -ئه‌ى موحه‌ممه‌د- بێژه‌ وان: هوين بميننه‌ ل سه‌ر تڕانه‌ ويارى پێكرنێن خۆ، هندى خودێ‌یه ‌ڕاستییا تشتێ هوين ژێ دترسن دێ ئينته‌ده‌ر.
وئه‌گه‌ر تو -ئه‌ى موحه‌ممه‌د- پسيارا وى تشتى ژ وان بكه‌ى يێ وان د ده‌رحه‌قا ته‌ وهه‌ڤالێن ته‌ دا دگۆت ئه‌و دێ بێژن: مه‌ چو مه‌خسه‌د ب وێ گۆتنێ نه‌بوو يا مه‌ گۆتى، تو -ئه‌ى موحه‌ممه‌د- بێژه‌ وان: ئه‌رێ هه‌وه‌ ب خودێ وئايه‌تێن وى وپێغه‌مبه‌رێ وى يارى دكرن؟
هوين -ئه‌ى گه‌لى دوڕوییان- داخوازا  لێبۆرينێ نه‌كه‌ن چو مفا د داخوازا هه‌وه‌ دا نينه‌؛ چونكى هوين ب ڤێ گۆتنا خۆ يێن كافربووين، ئه‌گه‌ر ئه‌م ل ده‌سته‌كه‌كێ ژ هه‌وه‌ ببۆرين يا كو داخوازا لێبۆرينێ كرى و ژ دل تۆبه‌كرى، ئه‌م دێ ده‌سته‌كه‌كا دى عه‌زاب ده‌ين ژ به‌ر وێ تاوانا وان كرى كو ئه‌ڤ گۆتنا خراب كرى.
دوڕوییێن مێر ودوڕوییێن ژن يه‌ك ده‌سته‌كن باوه‌رییێ ئاشكه‌را دكه‌ن وكوفرێ ڤه‌دشێرن، فه‌رمانێ ب كوفرا ب خودێ ونه‌گوهدارییا پێغه‌مبه‌رێ وى ل يه‌ك ودو دكه‌ن وخه‌لكى ژ باوه‌رییێ وگوهدانێ پاشڤه‌لێ دده‌ن، وده‌ستێن خۆ ژ دانا خێرێ د ڕێكا خودێ دا دگرن، وان خودێ يێ ژبيركرى چو جاران ئه‌و وى ل بيرا خۆ نائينن، ڤێجا خودێ ژى بۆ ره‌حما خۆ ئه‌و يێن ژ بيركرين، وبه‌رێ وان نه‌دايه‌ خێرێ. هندى دوڕوينه‌ ئه‌ون يێن ژ باوه‌رییا ب خودێ وپێغه‌مبه‌رێ وى ده‌ركه‌فتين.
خودێ په‌يمانا دايه‌ دوڕوییێن مێر ودوڕوییێن ژن وكافران كو دويماهییا وان ئه‌و دێ چنه‌ د ئاگرێ جه‌هنه‌مێ دا وهه‌روهه‌ر دێ تێدا مينن، ئه‌و به‌سى وانه‌؛ كو جزايێ وان بت سه‌را كوفرا وان ب خودێ، وخودێ ئه‌و ژ ڕه‌حما خۆ ده‌ركرينه‌، وعه‌زابه‌كا به‌رده‌وام بۆ وان هه‌يه‌.
هندى كريارێن هه‌وه‌نه‌ -گه‌لى دوڕوییان- ژ كوفرێ وتڕانه‌پێكرنێ وه‌كى كريارێن ملله‌تێن به‌رێنه‌ ئه‌وێن پشكه‌كا ژ يا هه‌وه‌ پتر ژ هێزێ ومالى وعه‌يالى هه‌ى، ئينا وان خۆ ب ژينا دنيايێ پشت ڕاستكر، وخۆشى ب وان پشك وباران بر يێن د دنيايێ دا هه‌ين، ڤێجا هه‌وه‌ ژى گه‌لى دوڕوییان خۆشى ب بارا خۆ ژ خۆشییێن به‌روه‌خت بر وه‌كى كو يێن به‌رى هه‌وه‌ ژى خۆشى ب بارێن خۆ يێن به‌روه‌خت برى، وهه‌وه‌ ژى وه‌كى ملله‌تێن به‌رى خۆ دره‌و ژ كيسێ خودێ كر، ئه‌وێن خودانێن ڤان سالۆخه‌تان بن باشییێن وان د دنيايێ وئاخره‌تێ دا چوون وپويچ بوون، وئه‌و ئه‌ون يێن زيانكار كو خۆشییا ئاخره‌تێ دايه‌ ب بارا دنيايێ.
ئه‌رێ ما به‌حسێ ملله‌تێن بۆرى بۆ ڤان دوڕوییان نه‌هاتییه‌ كرن: ملله‌تێ نووحى وئويجاخا عادى وئويجاخا ثه‌موودى وملله‌تێ ئيبراهيمى وخودانێن (مه‌ديه‌نێ) وملله‌تێ لووطى ده‌مێ پێغه‌مبه‌ر ب وه‌حییێ وئايه‌تێن خودێ بۆ وان هاتين ووان ئه‌و دره‌وين ده‌رێخستين؟ ڤێجا خودێ عه‌زابا خۆ داڕێتییه‌ سه‌ر وان هه‌مییان؛ ژ به‌ر كارێ وان يێ خراب، ڤێجا نه‌بوويه‌ كو خودێ زۆردارییێ ل وان بكه‌ت، به‌لێ يێن زۆردارى ل خۆ كرى ئه‌و بوون ده‌مێ وان باوه‌رى نه‌ئيناى.
وخودان باوه‌رێن مێر وخودان باوه‌رێن ژن هنده‌ك ژ وان پشته‌ڤانێن هنده‌كانه‌، فه‌رمانێ ب باوه‌رییێ وكارێ چاك ل مرۆڤان دكه‌ن، ووان ژ كوفرێ وگونه‌هان دده‌نه‌ پاش، ونڤێژێ دكه‌ن، وزه‌كاتێ دده‌ن، وگوهدارییا خودێ وپێغه‌مبه‌رێ وى دكه‌ن، وخۆ ژ وى تشتى دده‌نه‌ پاش يێ وان ئه‌و ژێ داينه‌ پاش، ئه‌وان خودێ دێ دلۆڤانییێ ب وان به‌ت ووان ژ عه‌زابا خۆ ڕزگاركه‌ت وبه‌ته‌ به‌حه‌شتا خۆ. هندى خودێ‌یه ‌د ملكێ خۆ دا يێ زاله‌، و د شريعه‌ت وئه‌حكامێن خۆ دا يێ كاربنه‌جهه‌.
خودێ په‌يمان ب به‌حه‌شتێن ڕويبار د بن دا دچن يا دايه‌ خودان باوه‌رێن مێر وخودان باوه‌رێن ژن هه‌روهه‌ر ئه‌و دێ تێدا مينن، خۆشییا وان به‌حه‌شتان ژ وان خلاس نابت، ووى په‌يمان ب ئاڤاهییێن جوان وجهـ خۆش بۆ ئاكنجيبوونێ ل به‌حه‌شتان يا دايه‌ وان، وڕازيبوونا خودێ ژ وێ خۆشییێ هه‌مییێ يا ئه‌و تێدا مه‌زنتره‌، ئه‌ڤ په‌يمانا ب خێرا ل ئاخره‌تێ سه‌ركه‌فتنا مه‌زنه‌.
ئـه‌ى پێغه‌مبه‌ر تو ب شيرى جيهادا كافران بكه‌ و ب ئه‌زمانى يا دوڕوییان، وتو ل سه‌ر هه‌ردو ده‌سته‌كان يێ دژوار به‌، وجهێ لێ ئاكنجيبوونا وان جه‌هنه‌مه‌، وپيسه‌ جهه‌ جهێ وان.
دوڕوى ب خودێ سويند دخۆن كو وان تشته‌ك نه‌گۆتییه‌ خرابى پێ بگه‌هته‌ پێغه‌مبه‌رى وموسلمانان، وئه‌و دره‌وان دكه‌ن؛ چونكى وان ئاخفتنا كوفرێ يا گۆتى وب گۆتنێ ئه‌و يێن ژ ئيسلامێ  ده‌ركه‌فتين، ووان به‌رگه‌ڕيان كربوو دا نه‌خۆشییێ بگه‌هيننه‌ پێغه‌مبه‌رێ خودێ موحه‌ممه‌دى -سلاڤ لێ بن-، به‌لێ خودێ ئه‌و ب ده‌ست وان ڤه‌ نه‌ئينا، ووان منافقان تشته‌ك ل نك پێغه‌مبه‌رى نه‌ديت كو ڕه‌خنێ پێ لێ بگرن وپێ بهاڤێنێ، ژبلى كو خودێ قه‌نجى د گه‌ل وان كر، وئه‌و ژ وێ خێرێ زه‌نگين كرن يا وى ل سه‌ر پێغه‌مبه‌رێ خۆ ڤه‌كرى، ڤێجا ئه‌گه‌ر ئه‌ڤ كافره‌ ل ئيمانێ وتۆبێ بزڤڕن ئه‌و دێ بۆ وان چێتر بت، ژ خۆ ئه‌گه‌ر وان پشت دا، و ل سه‌ر حالێ خۆ به‌رده‌وام مان، خودێ د دنيايێ دا عه‌زابه‌كا ب ئێش ب ده‌ستێ موسلمانان دێ ده‌ته‌ وان، و ل ئاخره‌تێ ب ئاگرێ جه‌هنه‌مێ دێ وان عه‌زاب ده‌ت، وكه‌سه‌ك نابت وان ڕزگار بكه‌ت يان خرابییا عه‌زابێ ژ وان پاشڤه‌ لێ بده‌ت.
و ژ منافقێن هه‌ژار هه‌يه‌ يێ سۆزێ ل سه‌ر نه‌فسا خۆ دده‌ت: كو ئه‌گه‌ر خودێ هنده‌ك مالى بده‌تێ ئه‌و دێ خێران ژێ ده‌ت، ودێ وێ ب مالێ خۆ كه‌ت يا مرۆڤێن چاك پێ دكه‌ن، ودێ به‌رێ خۆ ده‌تـه‌ ڕێكـا چاكییێ.
ڤـێـجـا ده‌مـێ خودێ ژ قه‌نجییا خۆ دايه‌ وان وان قه‌لسى د دانا خێران دا كر، وچوون وپشت ددا ئيسلامێ.
ڤێجا جزايێ ڤێ كريارا وان ئه‌و بوو نفاقا وان زێده‌تر لێ هات، وحه‌تا ڕۆژا حسێبێ ئه‌و نه‌شێن خۆ ژێ قورتال بكه‌ن؛ ژ به‌ر كو وان سۆزا خۆ ب جهـ نه‌ئينا، و ژ به‌ر وێ نفاق ودره‌وا وان كرى.
ئه‌رێ ما ڤان دوڕوییان نه‌زانییه‌ كو خودێ وێ دزانت يا ئه‌و د دلێ خۆ دا ڤه‌دشێرن و د ناڤبه‌را خۆ دا ل ديوانێن خۆ پێ د ئاخڤن، وكو خودێ پڕزانايێ تشتێن نه‌به‌رچاڤه‌؟ ڤێجا ئه‌و دێ وان جزا ده‌ت سه‌را كريارێن وان يێن وى ل سه‌ر وان هژمارتين.
و د گه‌ل قه‌لسییا دوڕوییان خێركه‌ر ژ نه‌خۆشییا وان خلاس نابن؛ وئه‌گه‌ر ده‌وله‌مه‌ندان ب ماله‌كێ مه‌زن خێركر ئه‌و دێ ب ڕيمه‌تییێ وان گونه‌هبار كه‌ن، وئه‌گه‌ر هه‌ژاران ل دويڤ شيانا خۆ خێر دان، ب تڕانه‌ ڤه‌ ئه‌و دێ بێژن: چ مفا د ڤێ خێرا وان دا هه‌يه‌؟ خودێ يارى ب ڤان دوڕوییان كرییه‌، وعه‌زابه‌كا ب ئێش بۆ وان هه‌يه‌.
تو -ئه‌ى موحه‌ممه‌د- داخوازا ژێبرنا گونه‌هان بۆ دوڕوییان بكه‌ى، يان نه‌كه‌ى، خودێ گونه‌هان بۆ وان ژێ نابه‌ت، ئه‌گه‌ر تو چه‌ند داخوازا ژێبرنا گونه‌هان دوباره‌ كه‌ى ژى؛ چونكى وان كوفر ب خودێ و ب پێغه‌مبه‌رێ وى كرییـه‌. وخودێ بـه‌رێ وان نـاده‌تـه‌ هيدايه‌تێ يێن ژ گوهـدارییـا وى ده‌ركه‌فتين.
ئه‌وێن پاشڤه‌ ماين و د گه‌ل پێغه‌مبه‌رى -سلاڤ لێ بن- ده‌رنه‌كه‌فتينه‌ جيهادێ كه‌يف ب مانا خۆ يا ل (مه‌دينێ) هات، ووان پێ نه‌خۆش بوو ب مـالێ خۆ وڕحا خۆ د گه‌ل پێغه‌مبه‌رى جيهادێ د ڕێكـا خودێ دا بكه‌ن، وهنده‌ك ژ وان گۆته‌ هنده‌كان: ل ده‌مێ گه‌رمێ ده‌رنه‌كه‌ڤنه‌ شه‌ڕى، وشه‌ڕێ (ته‌بووكێ) ل ده‌مێ دژوارییا گه‌رمێ چێبووبوو. تو -ئه‌ى موحه‌ممه‌د- بێژه‌ وان: ئاگرێ جه‌هنه‌مێ گه‌رمتره‌، ئه‌گه‌ر ئه‌و وێ چه‌ندێ بزانن.
ڤێجا ئه‌و دوڕوییێن د گه‌ل پێغه‌مبه‌رى -سلاڤ لێ بن- ده‌رنه‌كه‌فتينه‌ شه‌ڕێ (ته‌بووكێ) بلا د ژينا خۆ يا دنيايێ دا كێمه‌كێ بكه‌نه‌ كه‌نى، وبلا ئه‌و گه‌له‌ك د ئاگرێ جه‌هنه‌مێ دا بكه‌نه‌ گرى؛ ژ به‌ر وێ كه‌دا وان د دنيايێ دا كرى ژ كوفرێ ونيفاقێ.
ڤێجا ئه‌گه‌ر خودێ تو ژ ڤێ غه‌زايێ زڤڕاندییه‌ نك وێ ده‌سته‌كا دوڕوییان يا كو ل سه‌ر نفاقا خۆ ماين، ووان ده‌ستويرى ژ ته‌ خواست كو بۆ غه‌زايه‌كا دى پشتى يا (ته‌بووكێ) ئه‌و د گه‌ل ته‌ ده‌ركه‌ڤن تو بێژه‌ وان: قه‌ت هوين د گه‌ل من ده‌رناكه‌ڤنه‌ چو غه‌زايان، وهوين د گه‌ل من شه‌ڕێ دوژمنه‌كى ناكه‌ن؛ چونكى هوين جارا يه‌كێ ب ڕوينشتنێ ڕازى بوون، ڤێجا هوين د گه‌ل وان بڕوينن يێن خۆ ژ جيهادا د گه‌ل پێغه‌مبه‌رى پاشڤه‌ لێداى.
وتو -ئه‌ى موحه‌ممه‌د- چو جاران نڤێژێ ل سه‌ر يه‌كى ژ دوڕوییان نه‌كه‌ ئه‌گه‌ر ئه‌و مر، و ل سه‌ر گۆڕا وى ڕانه‌وه‌سته‌ دوعا بۆ بكه‌ى؛ چونكى وان كوفر ب خودێ وپێغه‌مبه‌رێ وى كر وئه‌و مرن وئه‌و دسه‌رداچووى. وئه‌ڤه‌ حوكمه‌كێ گشتییه‌ بۆ هه‌ر كه‌سه‌كێ نفاقا وى هاتییه‌ زانين.
ومالێ ڤان دوڕییان وعه‌يالێ وان بلا ته‌ -ئه‌ى موحه‌ممه‌د- مه‌نده‌هۆش نه‌كه‌ت، هه‌ما خودێ دڤێت وان د دنيايێ دا پێ عه‌زاب بده‌ت كو نه‌خۆشییێ پێڤه‌ ببينن، و ب مرنا وان وئه‌و دكافر.
وئه‌گه‌ر سووره‌ته‌ك بۆ موحه‌ممه‌دى -سلاڤ لێ بن- هاته‌ خوارێ كو فه‌رمانێ ب باوه‌رییا ب خودێ وئيخلاصێ وجيهادا د گه‌ل پێغه‌مبه‌رێ خودێ بكه‌ت، مرۆڤێن ده‌وله‌مه‌ند ژ دوڕوییان ده‌ستويرییێ ژ ته‌ دخوازن ودبێژن: مه‌بهێله‌ د گه‌ل وان يێن ڕوينشتى ئه‌وێن نه‌شێن ده‌ركه‌ڤن.
ئه‌ڤ دوڕوییه‌ ب فهێتییێ ڕازيبوون، كو د گه‌ل ژن وزارۆك وخودان عوزران د مالان دا بمينن، وخودێ خه‌تم يا ل سه‌ر دلێن وان داى؛ ژ به‌ر نفاقا وان وخۆڤه‌كێشانا وان ژ جيهادێ وده‌ركه‌فتنا د ڕێكا خودێ دا د گه‌ل پێغه‌مبه‌رى -سلاڤ لێ بن-، ڤێجا ئه‌و د وى تشتى ناگه‌هن يێ باشى ومفايێ وان تێدا.
ئه‌گه‌ر ئه‌ڤ دوڕوییێن هه‌ ژ غه‌زايێ پاشڤه‌مابن، پێغه‌مبه‌رى -سلاڤ لێ بن- وخودان باوه‌ران د گه‌ل وى ب مال وجانێ خۆ جيهادكر، وئه‌وان سه‌ركه‌فتن وده‌سكه‌فتى د دنيايێ دا بۆ هه‌نه‌، وبه‌حه‌شت وقه‌درگرتن ل ئاخره‌تێ، وئه‌ون يێن سه‌ركه‌فتى.
خودێ ل ڕۆژا قيامه‌تێ به‌حه‌شتێن ڕويبار د بن داروبارێن وان دا بچن بۆ وان ئاماده‌كرينه‌ هـه‌روهه‌ر ئه‌و دێ تێدا بن. وئه‌ڤه‌يه‌ سه‌ركه‌فتنا مه‌زن.
وكۆمه‌ك ژ ئويـجاخێن عه‌ره‌بان يێن ل دۆر وبه‌رێن (مه‌دينێ) هاتنه‌ نك پێغه‌مبه‌رێ خودێ دا عوزرێ بۆ خۆ ڤه‌خوازن، وبۆ وى ئاشكه‌را بكه‌ن كو ئه‌و دلاوازن ونه‌شێن بۆ غه‌زايێ ده‌ركه‌ڤن، وهنده‌ك بێى عوزه‌ركێ بۆ خۆ ڤه‌خوازن ڕوينشـتـن وه‌ك خۆبسته‌كرن ل سه‌ر پێغه‌مبه‌رێ خودێ -سلاڤ لێ بن-. ئه‌وێن كافربووين ژ ڤـان عه‌زابه‌كا ب ئێش د دنيايێ دا ب كوشتنێ دێ گه‌هتێ، و ل ئاخره‌تێ ب ئاگرى.
ل سه‌ر خودان عوزران ژ لاواز ونه‌ساخ وهه‌ژارێن چو مال نه‌بت پێ ده‌ركه‌ڤنه‌ جيهادێ چو گونه‌هـ نينه‌ كو ده‌رنه‌كه‌ڤن ئه‌گه‌ر ئه‌و دلێ خۆ بۆ خودێ وپێغه‌مبه‌رێ وى صافى بكه‌ن، وكارى ب شريعه‌تێ وى بكه‌ن، وئه‌وێ قه‌نجییێ بكه‌ت ژ وان يێن ب عوزر د گه‌ل پێغه‌مبه‌رى -سلاڤ لێ بن- ده‌رنه‌كه‌فتينه‌ جيهادێ چو ل سه‌ر نينه‌ كو پێ لێ بێته‌گرتن وجزادان ئه‌گه‌ر ئه‌و شيره‌تێ بۆ خودێ وپێغه‌مبه‌رێ وى بكه‌ت. وخودێ باش گونه‌هـ ژێبره‌ بۆ قه‌نجيكاران، ويێ دلۆڤانكاره‌ ب وان.
هه‌ر وه‌سا چو گونه‌هـ ل سه‌ر وان ژى نينه‌ ئه‌وێن ئه‌گه‌ر هاتنه‌ نك ته‌ دا تو هاريكارییا وان بكه‌ى وبۆ جيهادێ هلگرى تو بێژییێ: ئه‌ز چو پێڕهه‌كى نابينم هه‌وه‌ لێ سويار بكه‌م، دچن پشت دده‌نه‌ ته‌، وچاڤێن وان ژ ڕۆندكان تژى دبن كو خێرا جيهادێ ژ ده‌ست وان ده‌ركه‌فتى؛ چونكى ئه‌و چو تشته‌كى نابينن خه‌رج بكه‌ن، وبۆ جيهادا د ڕێكا خودێ دا لێ سويار ببن.
لۆمه‌ وگونه‌هـ هه‌ما ل سه‌ر وان ده‌ولـه‌مه‌ندانه‌ يێن هاتينه‌ نك ته‌ -ئه‌ى موحه‌ممه‌د- ده‌ستويرییێ ژ ته‌ دخوازن كو ده‌رنه‌كه‌ڤن، وئه‌و بوونه‌ ژ وان منافقان يێن ب ڕوينشتنا د گه‌ل ژن وخودان عوزران ڕازى بووين، وخودێ خه‌تم ب نفاقێ ل سه‌ر دلێن وان دايه‌، ڤێجا باوه‌رى تێ ناچت، وئه‌و دويماهییا خراب يا پاشڤه‌مانا خۆ وهێلانا جيهادێ د گه‌ل ته‌ نزانن.
گه‌لی خودان باوه‌ران ده‌مێ هوين ژ غه‌زايا (ته‌بووكێ) دزڤڕنه‌ڤه‌ ئه‌وێن ب هێجه‌تێن دره‌و خۆ ژ جيهادا بوتپه‌رێسان پاشڤه‌لێداى دێ داخوازا لێبۆرينێ ژ هه‌وه‌ كه‌ن، تو -ئه‌ى موحه‌ممه‌د- بێژه‌ وان: چو هێجه‌تان بۆ خۆ نه‌گرن ئه‌م باوه‌ر ژ گۆتنا هه‌وه‌ ناكه‌ين، ب ڕاستى خودێ وه‌سا به‌حسێ هه‌وه‌ بۆ مه‌ يێ كرى كو ئه‌م ب دره‌وا هه‌وه‌ زانا ببين، وخودێ وپێغه‌مبه‌رێ وى دێ كارێ هه‌وه‌ بينن، كانێ هوين دێ ژ نفاقا خۆ تۆبه‌ كه‌ن، يان نه‌، وخودێ كريارێن هه‌وه‌ د دنيايێ دا بۆ مرۆڤان دێ ئاشكه‌را كه‌ت، پاشى هوين پشتى مرنێ دێ زڤڕنه‌ نك وى يێ كريارێن هه‌وه‌ يێن ئاشكه‌را وڤه‌شارتى لێ به‌رزه‌ نه‌بن، ڤێجا ئه‌و دێ به‌حسێ كريارێن هه‌وه‌ هه‌مییان بۆ هه‌وه‌ كه‌ت، ودێ هه‌وه‌ سه‌را وان جزا ده‌ت.
ده‌مێ هوين ژ غه‌زايێ دزڤڕن دوڕوى -ژ دره‌و- دێ بۆ هه‌وه‌ سويند خۆن؛ دا هوين پسيارێ ژێ نه‌كه‌ن، ڤێجا هوين بۆ كێمكرنا وان پشت بده‌نێ وپويته‌ى پێ نه‌كه‌ن، هندى ئه‌ون دلێن وان دپيسن، وجهێ وان يێ ئه‌و ل ئاخره‌تێ لێ دزڤڕن ئاگرێ جه‌هنه‌مێ‌یه‌؛ ژ به‌ر وان خه‌له‌تى وگونه‌هێن وان دكرن.
گه‌لی خودان باوه‌ران ئه‌ڤ دوڕوییه‌ بۆ هه‌وه‌ سويند دخۆن؛ دا هوين ژ وان ڕازى ببن، ڤێجا ئه‌گه‌ر هوين ژ وان ڕازى ببن ژى -چونكى هوين دره‌وا وان نزانن- هندى خودێ‌یه ‌ژ وى ملله‌تى ڕازى نابت يێ ژ گوهدارییا وى وپێغه‌مبه‌رێ وى ده‌ركه‌فتى.
ئه‌و عه‌ره‌بێن ل به‌ڕییێ دژين -يێن كۆچه‌رات- ژ خه‌لكێ باژێران دكافرتر ومنافقترن؛ ژ به‌ر زڤرى ودلڕه‌قى ودويركه‌فتنا وان ژ زانينێ وزانايان، و ژ جهێن وه‌عز وشيره‌تان، ژ به‌ر ڤێ چه‌ندێ ئه‌و هێژاترن كو توخويبێن دينى نه‌زانن، ووان شريعه‌ت وئه‌حكامان نه‌زانن يێن خودێ ئيناينه‌  خوارێ. وخودێ ب حالێ ڤان هه‌مییان يێ پڕزانايه‌، و د ڕێڤه‌برنا خۆ دا بۆ كارێ به‌نییێن خۆ يێ كاربنه‌جهه‌.
و ژ ڤان عه‌ره‌بان هه‌يه‌ يێ كو هزر دكه‌ت ئه‌و تشتێ ئه‌و د ڕێكا خودێ دا خه‌رج دكه‌ت خه‌رامه‌ت وزيانه‌كه‌ بۆ وى، وئه‌و باوه‌ر ناكه‌ت كو ئه‌ڤه‌ دێ خێره‌كێ گه‌هينتێ، يان دێ عه‌زابه‌كێ ژێ پاشڤه‌ لێ ده‌ت، وئه‌و چاڤه‌رییى هندێیه‌ ئاتاف ونه‌خۆشى ب سه‌ر هه‌وه‌ دا بێن، به‌لێ خرابى ب سه‌ر وان دا دئێت نه‌كو ب سه‌ر موسلمانان دا. وخودێ  گوهـ ل وێ دبت يا ئه‌و دبێژن و ب ئنيه‌تێن وان يێن خراب يێ پڕزانايه‌.
و ژ ڤان عه‌ره‌بێن كۆچه‌رات هه‌يه‌ يێ باوه‌رییێ ب خودێ وته‌وحيدا وى دئينت، و ب ڕۆژا ڕابوونا پشتى مرنێ، وخه‌لات وجه‌لاتێ ژى دئينت، وئه‌و وى مالێ د ڕێكا جيهادا بوتپه‌رێسان دا خه‌رج دكه‌ت بۆ خۆ حسێب دكه‌ت ڕێك بۆ ڤيان وڕازيبوونا خودێ، وئه‌و وى كارى بۆ خۆ دكه‌ته‌ ڕێك بۆ دوعايێن پێغه‌مبه‌رى -سلاڤ لێ بن- بۆ وى، نێ هندى ئه‌ڤ كرياره‌نه‌ وان نێزيكى خودێ دكه‌ن، خودێ دێ وان كه‌ته‌ د به‌حه‌شتا خۆ دا. هندى خودێ‌یه ‌باش گونه‌هـ ژێبرێ وان خرابییانه‌ يێن وان كرين، و ب وان يێ دلۆڤانكاره‌.
وئه‌وێن بۆ باوه‌رى ئينانێ به‌رى مرۆڤان ڕاكرين، ژ وان مشه‌ختان يێن ملله‌ت وئويجاخێن خۆ هێلاين وقه‌ستا وارێ ئيسلامێ كرى، ووان پشته‌ڤانێن پشته‌ڤانییا پێغه‌مبه‌رى دژى كافران كرى، وئه‌وێن ب قه‌نجى دويكه‌فتنا وان كرى، ئه‌و ئه‌ون يێن خودێ ژێ ڕازى بووى ژ به‌ر گوهدارییا وان بۆ خودێ وپێغه‌مبه‌رێ وى، وئه‌و ژ وى ڕازى بوون ژ به‌ر خێرا مه‌زن يا وى دايه‌، ووى به‌حه‌شتێن ڕويبار د بن دا دچن بۆ وان ئاماده‌ كرينه‌ هه‌روهه‌ر ئه‌و دێ تێدا بن، وئه‌ڤه‌يه‌ سه‌ركه‌فتنا مه‌زن. و د ڤێ ئايه‌تێ دا مه‌دح بۆ صه‌حابییان هه‌يه‌ وده‌ليله‌ كو ئه‌و يێن باوه‌رێنه‌؛ له‌و قه‌درگرتنا وان ژ بناخه‌يێن باوه‌ریێ‌یه‌.
و ژ وان يێن ل دۆر (مه‌دينێ) هنده‌ك عه‌ره‌بێن كۆچه‌رات يێن دوڕوى هه‌نه‌، و ژ خه‌لكێ (مه‌دينێ) ئه‌و دوڕوى هه‌نه‌ يێن كو ل سه‌ر نفاقێ ماين، تو وان ناناسى، ئه‌م وان دناسين، دوجاركى ئه‌م دێ وان عه‌زاب ده‌ين: ب كوشتن وگرتن وشه‌رمزاركرنا د دنيايێ دا، و ب عه‌زابا د قه‌برى دا پشتى مرنێ، پاشى ل ڕۆژا قيامه‌تێ ئه‌و بۆ عه‌زابه‌كا مه‌زن د ئاگرێ جه‌هنه‌مێ دا دێ ئێنه‌ زڤڕاندن.
وهنده‌كێن دى ژ خه‌لكێ (مه‌دينێ) ويێن ل دۆر وڕه‌خان هه‌نه‌، ئعتراف ب گونه‌هێن خۆ كر و ژێ تۆبه‌كر وپه‌شێمان بوون، وان كارێ چاك -كۆ تۆبه‌ وپه‌شێمانى وئعترافا ب گونه‌هێ‌يه‌- د گه‌ل كاره‌كێ دى يێ خراب -كو خۆپاشڤه‌ كێشانا ژ ده‌ركه‌فتنا د گه‌ل پێغه‌مبه‌رى بوو وكارێن دى يێن خراب- تێكه‌لی يه‌ك كرن، به‌لكى كو خودێ به‌رێ وان بده‌ته‌ تۆبێ وتۆبا وان قه‌بويل بكه‌ت. هندى خودێ‌یه‌باش گونه‌هـ ژێبره‌ بۆ به‌نییێن خۆ، يێ دلۆڤانكاره‌ ب وان.
تو -ئه‌ى موحه‌ممه‌د- ژ مالێ ڤان تۆبه‌كه‌رێن باشى وخرابى تێكه‌لی يه‌ك كرين خێره‌كێ وه‌ربگره‌ كو ئه‌و پێ ژ پيساتییا گونه‌هێ پاقژ ببن، و ژ ده‌رجێن دوڕوییان بلند ببنه‌ ده‌ره‌جێن دلسۆزان، وتو دوعا وداخوازا ژێبرنا گونه‌هان بۆ وان بكه‌، هندى دوعايێن ته‌نه‌ دلۆڤانى ودلڕه‌حه‌تییه‌ بۆ وان. وخودێ گوهدێرێ پڕزانايه‌.
ئه‌رێ ما ئه‌وێن خۆ ژ جيهادێ پاشڤه‌لێداى ويێن دى ژى نه‌زانییه‌ كو هندى خودێ‌یه ‌ئه‌و ب تنێ‌یه‌ يێ تۆبێ ژ به‌نییێن خۆ قه‌بويل دكه‌ت، وخێران وه‌ردگرت وجزايێ وان دده‌ت، وهندى خودێ‌یه‌ ئه‌وه‌ پڕتۆبه‌وه‌رگرێ دلۆڤانكاره‌.
وتو بێژه‌ ڤان دوڕوییان: چى كارێ هه‌وه‌ بڤێت بكه‌ن، خودێ دێ كارێ هه‌وه‌ بينت وپێغه‌مبه‌رێ وى وخودان باوه‌ر ژى، ومه‌سه‌لا هه‌وه‌ دێ ئاشكه‌را بت، و ل ڕۆژا قيامه‌تێ هوين دێ زڤڕنه‌ نك وى يێ تشتێ په‌نى ونه‌په‌نییێ هه‌وه‌ دزانت، ڤێجا ئه‌و دێ بۆ هه‌وه‌ به‌حسێ وى كارى كه‌ت يێ هه‌وه‌ دكر.
و ژ وان يێن د گه‌ل هه‌وه‌ ده‌رنه‌كه‌فتينه‌ غه‌زايا ته‌بووكێ هنده‌كێن دى هه‌نه‌ يێن هاتينه‌ پاشڤه‌هێلان؛ دا خودێ وى حوكمى د ده‌ر حه‌قا وان دا بده‌ت يێ وى بڤێت. وئه‌ڤه‌ ئه‌و بوون يێن ژ كارێ خۆ په‌شێمان بووين، وئه‌و ئه‌ڤه‌ بوون: مورارێ كوڕێ ره‌بيعى، وكه‌عبێ كوڕێ مالكى، وهلالێ كوڕێ ئومه‌ييه‌ى، يان خودێ دێ وان عه‌زاب ده‌ت، يان دێ ل وان بۆرت. وخودێ يێ پڕزانايه‌ ب وى يێ هێژاى عه‌زابێ يان لێبۆرينێ بت، يێ كاربنه‌جهه‌ د هه‌مى گۆتن وكريارێن خۆ دا.
وئه‌و دوڕوییێن مزگه‌فته‌ك ئاڤاكرى؛ دا زيانێ پێ بگه‌هيننه‌ خودان باوه‌ران وكوفرا ب خودێ پێ بكه‌ن، وخودان باوه‌ران پێ ژێكڤه‌ كه‌ن؛ دا هنده‌ك ژ وان نڤێژێ لێ بكه‌ن ونه‌چنه‌ مزگه‌فتا (قوبائێ) ئه‌وا موسلمان نڤێژێ لێ دكه‌ن، ڤێجا دا موسلمان ب ڤى ڕه‌نگى ژێكڤه‌ ببن، وئه‌و ڤێ چه‌ندێ دكه‌ن دا چاڤه‌ڕێیى وى بكه‌ن يێ شه‌ڕێ خودێ وپێغه‌مبه‌رێ وى كرى ژ به‌رێ وه‌ره ‌-كو ئه‌بوو عامرێ ڕاهبێ فاسقه‌- دا ئه‌و مزگه‌فت ببته‌ جهێ پيلانگێڕییا دژى موسلمانان، وئه‌ڤ دوڕوییه‌ دێ سويند خۆن كو وان ب ئاڤاكرنا ڤێ مزگه‌فتێ هه‌ما قه‌نجى دڤێت ودا بۆ وان موسلمانێن بێ چاره‌ ئه‌وێن نه‌شێن بچنه‌ مزگه‌فتا (قوبائێ) ب ساناهى بێخن، وخودێ شاهده‌يێ دده‌ت كو ئه‌و د ڤێ سويندا خۆ دا ددره‌وينن. وپاشى ئه‌و مزگه‌فت هاته‌ سۆتن وهه‌ڕفاندن.
تو -ئه‌ى موحه‌ممه‌د- بۆ نڤێژێ قه‌ت د ڤێ مزگه‌فتێ ڤه‌ ڕانه‌به‌؛ چونكى ئه‌و مزگه‌فتا ژ ڕۆژا يه‌كێ ل سه‌ر ته‌قوايێ هاتییه‌ دانان -كو مزگه‌فتا قوبائێ‌يه‌- فه‌رتره‌ كو تو نڤێژێ لێ بكه‌ى، و د ڤێ مزگه‌فتێ دا هنده‌ك زه‌لام هه‌نه‌ حه‌ز دكه‌ن كو خۆ ب ئاڤێ ژ هه‌مى پيساتییان پاقژ بكه‌ن، كا چاوا ئه‌و ب ته‌قوايێ خۆ ژ گونه‌هان پاقژ دكه‌ن. وخودێ حه‌ز ژ خۆپاقژكه‌ران دكه‌ت. وئه‌گه‌ر مزگه‌فتا (قوبائێ) هه‌ر ژ ڕۆژا يه‌كێ ل سه‌ر ته‌قوايێ هاتبته‌ دانان، پا مزگه‌فتا پێغه‌مبه‌رى -سلاڤ لێ بن- فه‌رتر وهێژاتره‌ كو يا وه‌سا بت.
وه‌كى يه‌ك نابن ئه‌وێ بناخه‌يێن خۆ ل سه‌ر ته‌قوا خودێ وگوهدارى وڕازيبوونا وى دانابت، وئه‌وێ بناخه‌يێن خۆ ل سه‌ر لێڤا كه‌نداله‌كێ نێزيكه‌ بكه‌ڤت دانابت، ڤێجا ڕاببت مزگه‌فته‌ك بۆ زيانێ وكوفرێ وژێكڤه‌كرنا موسلمانان ئاڤاكربت، وئه‌وى ب وێ چه‌ندێ خۆ هاڤێتبته‌ د ئاگرێ جه‌هنه‌مێ دا. وخودێ به‌رێ وى ملله‌تێ زۆردار ناده‌ته‌ هيدايه‌تێ يێ زێده‌گاڤى ل سه‌ر توخويبێن خودێ كرى.
ئه‌و ئاڤاهییێ دوڕوییان ئاڤاكرى دا بيننه‌ به‌رانبه‌ر مزگه‌فتا (قوبائێ) هه‌ر دێ مينت گومان ودودلی ونفاق د دلێن وان دا، حه‌تا دلێن وان ب كوشتنێ يان مرنێ بێنه‌ بڕين، يان ژى ب په‌شێمانییا وان يا ژ دل، وتۆبه‌كرن وترسانا وان ژ خودێ. وخودێ يێ پڕزانايه‌ ب وێ گومانا ل نك ڤان دوڕوییان هه‌ى، و ب مه‌خسه‌دا وان ژ ڤێ ئاڤاكرنا وان، وئه‌و د ڕێڤه‌برنا كارێ به‌نییێن خۆ دا يێ كاربنه‌جهه‌.
هندى خودێ‌یه ‌نه‌فسا خودان باوه‌ران ژ وان كڕییه‌ كو به‌رانبه‌رى وێ به‌حه‌شت بۆ وان هه‌يه‌، وئه‌و خۆشییا تێدا هه‌ى ژ به‌ر دانا وان بۆ سه‌ر ومالێ خۆ د ڕێكا جيهادا دوژمنێن خودێ دا ژ بۆ بلندكرنا دينێ وى، ڤێجا ئه‌و كوشتنێ دكه‌ن ودئێنه‌ كوشتن، ئه‌ڤه‌ سۆزه‌كا ژ ڕاستییه‌ ل سه‌ر وى د وێ ته‌وراتێ دا يا بۆ مووساى -سلاڤ لێ بن- هاتى، و د وێ ئنجيلێ دا يا بۆ عيساى -سلاڤ لێ بن- هاتى، و د وێ قورئانێ دا يا بۆ موحه‌ممه‌دى -سلاڤ لێ بن- هاتى. وكه‌س ژ خودێ پتر يێ وه‌فادار نينه‌ بۆ په‌يمانا خۆ، ڤێجا هوين -گه‌لی خودان باوه‌ران-ب كه‌يف بكه‌ڤن ژ به‌ر وێ كڕين وفرۆتنا هه‌وه‌ د گه‌ل خودێ كرى، و ب وێ په‌يمانا وى ب به‌حه‌شتێ وڕازيبوونێ دايه‌ هه‌وه‌، وئه‌ڤ كڕين وفرۆتنه‌يه‌ سه‌ركه‌فتنا مه‌زن.
و ژ سالۆخه‌تێن ڤان خودان باوه‌ران يێن مزگينى ب چوونا به‌حه‌شتێ بۆ هاتییه‌ دان:‌ ئه‌و تۆبه‌ دكه‌ن، ب دلسۆزى عيباده‌تى بۆ خودێ دكه‌ن، حه‌مدا وى دكه‌ن سه‌را هه‌مى خۆشى ونه‌خۆشییان، درۆژيگرن، د نڤێژێ دا دچنه‌ ركووعێ وسجوودێ، فه‌رمانێ ل مرۆڤان دكه‌ن ب وێ يا خودێ وپێغه‌مبه‌رێ وى فه‌رمان پێ كرى، ووان ژ وێ دده‌نه‌ پاش يا خودێ وپێغه‌مبه‌رێ وى ئه‌و ژێ داینه‌پاش، وى تشتى دكه‌ن يێ خودێ فه‌ركرى، وئه‌مر ونه‌هییا وى ب جهـ دئينن، گوهدارییا وى دكه‌ن، و ل توخويبێن وى ڕادوه‌ستن. وتو -ئه‌ى موحه‌ممه‌د- مزگێنییێ ب ڕازيبوونا خودێ و ب به‌حه‌شتێ بده‌ خودان بـاوه‌ران.
نه‌بوويه‌ بۆ موحه‌ممه‌د پێغه‌مبه‌رى وبۆ ئه‌وێن باوه‌رى ئيناى كو داخوازا ژێبرنا گونه‌هان بۆ بوتپه‌رێسان بكه‌ن، ئه‌گه‌ر خۆ ئه‌و مرۆڤێن وان يێن نێزيك ژى بن پشتى كو ئه‌و ل سه‌ر شركێ مرين، وبۆ وان ئاشكه‌را بووى كو ئه‌و جه‌هنه‌مينه‌، وخودێ گونه‌هێ بۆ بوتپه‌رێسان ژێ نابه‌ت.
وداخوازا ئيبراهيمى بۆ بابێ وى يێ بوتپه‌رێس كو خودێ گونه‌هێن وى ژێ ببه‌ت، هه‌ما ژ به‌ر هندێ بوو چونكى وى سۆز دابوويێ، ده‌مێ گۆتییێ: ئه‌ز دێ داخوازێ بۆ ته‌ ژ خودايێ خۆ كه‌م كو ئه‌و گونه‌هێن ته‌ ژێ ببه‌ت هندى خودايێ منه‌ ئه‌و ب من يێ دلۆڤان بوويه‌. ڤێجا ده‌مێ بۆ ئيبراهيمى ئاشكه‌رابووى كو بابێ وى دوژمنێ خودێ‌یه‌ وگۆتن ووه‌عز چو كار د وى ناكه‌ن، وكو ئه‌و دێ ل سه‌ر كوفرێ مرت، ئيبراهيمى ئه‌و هێلا ودوعا بۆ نه‌كرن، وخۆ ژێ به‌ريكر. هندى ئيبراهيمه‌ گه‌له‌ك هه‌وار دكره‌ خودێ، وگه‌له‌ك يێ دل فره‌هـ وئارام بوو.
ونه‌بوويه‌ كو خودێ ملله‌ته‌كى به‌رزه‌كه‌ت پشتى كو وى منه‌ت ب هيدايه‌تێ لێكرى حه‌تا ئه‌و وى تشتى بۆ وان ئاشكه‌را بكه‌ت يێ كو دڤێت ئه‌و خۆ پێ ژ وى بپارێزن، ووى تشتێ ئه‌و هه‌وجه‌ ببنێ ژ بناخه‌ وچه‌ق وتايێن دينى. هندى خودێ‌یه‌ ب هه‌مى تشتان يێ پڕزانايه‌.
هندى خودێ‌یه ‌ئه‌وه‌ خودانێ عه‌سمانان وعه‌ردى وهه‌ر تشته‌كێ د ناڤ دا چو شريك د ئافراندن وڕێڤه‌برن وپه‌رستن وشريعه‌ت دانانانێ دا بۆ وى نينن، يێ وى بڤێت ئه‌و زێندى دكه‌ت ويێ وى بڤێت ئه‌و دمرينت، وهه‌وه‌ ژبلی خودێ چو كه‌سه‌ك نينه‌ سه‌ركارى وپشته‌ڤانییا هه‌وه‌ بكه‌ت، وهه‌وه‌ ب سه‌ر دوژمنى بێخت.
ب ڕاستى خودێ ته‌وفيقا پێغه‌مبه‌رێ خۆ موحه‌ممه‌دى -سلاڤ لێ بن- بۆ تۆبه‌كرنێ وگوهدارییێ دا، وخودێ تۆبه‌ دانا سه‌ر وان مشه‌ختێن جهـ وئويجاخێن خۆ هێلاين وقه‌ستا وارێ ئيسلامێ كرى، وتۆبه‌ دانا سه‌ر پشته‌ڤانێن پێغه‌مبه‌رى ژى -سلاڤ لێ بن- ئه‌وێن ل ڕۆژا (ته‌بووكێ) د گه‌ل وى ده‌ركه‌فتينه‌ شه‌ڕێ دوژمنان ل وى ده‌مێ گه‌رما دنيايێ يا دژوار، وته‌نگاڤییا خوارن وپێڕه‌هان هه‌ى، خودێ تۆبه‌ دانا سه‌ر وان پشتى كو نێزيك بووى دلێن هنده‌ك ژ وان ژ حه‌قییێ وه‌رگه‌ڕيێن، وئه‌و مه‌يلدارییا خۆشییێ وڕحه‌تییێ بكه‌ن، به‌لێ خودێ ئه‌و موكم كرن و ب هێز ئێخستن وتۆبا وان قه‌بويلكر، هندى ئه‌وه‌ ئه‌و ب وان يێ مهره‌بان ودلۆڤانكاره‌. و ژ دلۆڤانییا وى ب وان وى تۆبه‌ دانا سه‌ر وان، وتۆبا وان قه‌بويلكر، وئه‌و ل سه‌ر موكمكرن.
وهه‌ر وه‌سا خودێ تۆبه‌ دانا سه‌ر وان هه‌ر سێ ئه‌نصارییان ژى يێن د گه‌ل پێغه‌مبه‌رى -سلاڤ لێ بن- ده‌رنه‌كه‌فتين، وگه‌له‌ك ب خه‌م كه‌فتين -وئه‌و هه‌ر سێ ئه‌ڤه‌ بوون: كه‌عبێ كوڕێ مالكى وهلالێ كوڕێ ئومه‌ييه‌ى ومورارێ كوڕێ ره‌بيعى-، حه‌تا ده‌مێ عه‌رد ب فره‌هییا خۆ ڤه‌ ژ خه‌م وكۆڤانان دا ل وان ته‌نگ بووى، و ژ به‌ر وێ خه‌ما بۆ وان چێبووى وبێهنا وان چك بووى، ووان ب دورستى زانى ژبلی خودێ چو جهـ نينن ئه‌و ژ خودێ بڕه‌ڤنێ، خودێ به‌رێ وان دا گوهدارى وتۆبه‌كرنێ وزڤڕينێ بۆ وى تشتێ خودێ پێ ژ وان ڕازى ببت. هندى خودێ‌یه ‌ئه‌وه‌ پڕ تۆبه‌وه‌رگرێ به‌نییێن خۆ، ويێ دلۆڤانكاره‌ ب وان.
ئه‌ى ئه‌وێن باوه‌رى ب خودێ ئيناى وچاڤ ل پێغه‌مبه‌رێ وى كرى، ته‌قوا خودێ بكه‌ن و د هه‌مى كار وكريارێن خۆ دا ژ وى بترسن، وهوين د گه‌ل ڕاستگۆيان بن د باوه‌رى وسۆزێن وان دا، و د هه‌مى كارێن وان دا.
نه‌بوويه‌ بۆ خه‌لكێ مه‌دينا پێغه‌مبه‌رێ خودێ -سلاڤ لێ بن- وئه‌وێن ل دۆر وڕه‌خێن وان ژ خه‌لكێ ده‌شتێ يێ كــۆچــه‌رات كو ئه‌و خۆ ژ پێغه‌مبه‌رێ خودێ -سلاڤ لێ بن- پاشڤه‌ لێ بده‌ن وبميننه‌ د مـالێن خۆ دا و د ناڤ عه‌يالێ خۆ دا، ووان ته‌ناهى بۆ خۆ بڤێت ل ده‌مێ پێغه‌مبه‌ر -سلاڤ لێ بن- د نه‌خۆشییێ دا؛ چونكى د ڤێ ده‌ركه‌فتن وجيهادا وان دا تێنكاتییه‌ك ووه‌ستانه‌ك وبرسه‌ك ناگه‌هته‌ وان، وئه‌و پێ ل جهه‌كى نادانن كو كافران پێ نه‌خۆش بت، وئه‌و دربه‌كى ناداننه‌ دوژمنێ خودێ ودوژمنێ خۆ، ئه‌گه‌ر ئه‌و هه‌مى بۆ وان نه‌ئێته‌ نڤيسين كاره‌كێ چاك. هندى خودێ‌یه ‌خێرا قه‌نجيكاران به‌رزه‌ ناكه‌ت.
وئه‌و خێره‌كێ د ڕێكا خودێ دا ناده‌ن چ يا بچويك بت چ يا مه‌زن، وئه‌و د چوونا خۆ دا د گه‌ل پێغه‌مبه‌رى -سلاڤ لێ بن- نهاله‌كێ نابڕن بۆ جيهادێ، ئه‌گه‌ر خێرا كارێ وان بۆ وان نه‌ئێته‌ نڤيسين؛ دا خودێ ب باشترين جزايێ بۆ وان دئێته‌ دان جزايێ كارێن وان يێن چاك بده‌ته‌ وان.
ونه‌بوويه‌ بۆ خودان باوه‌ران كو هه‌مى پێكڤه‌ ده‌ركه‌ڤنه‌ شه‌ڕێ دوژمنى، كا چاوا نه‌بوويه‌ بۆ وان كو هه‌مى پێكڤه‌ بڕوينن، ڤێجا بلا ژ هه‌ر ده‌سته‌كه‌كێ ژ وان هنده‌كێن تێرا شه‌ڕى بكه‌ن ده‌ربكه‌ڤن؛ دا ئه‌وێن ڕوينشتى دمينن د دينێ خودێ دا و د وێ دا يا بۆ پێغه‌مبه‌رێ وى هاتییه‌ خوارێ خۆ شاره‌زا بكه‌ن، ودا ئه‌و ده‌مێ دزڤڕنه‌ نك ملله‌تێ خۆ وان ب وێ بترسينن يا وان زانى، دا به‌لكى ئه‌و خۆ ژ عه‌زابا خودێ بپارێزن وپێگيرییێ ب فه‌رمانێن وى بكه‌ن.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رى كرى هوين ده‌ست ب شه‌ڕێ كافرێن نێزيك پاشى يێن وێڤه‌تر ژ وارێ ئيسلامێ بكه‌ن، وبلا كافر زڤراتییێ ودژوارییێ ژ هه‌وه‌ ببينن، وهوين بزانن كو هندى خودێ‌یه ‌ب هاريكارى وپشته‌ڤانییا خۆ يێ د گه‌ل ته‌قواداران.
وئه‌گه‌ر خودێ سووره‌ته‌ك ژ سووره‌تێن قورئانێ بۆ پێغه‌مبه‌رێ خۆ ئينا خوارێ، ژ وان دوڕوییان هه‌يه‌ يێ -ب تڕانه‌پێكرن ڤه‌- بێژت: ڤێ سووره‌تێ باوه‌رییا كێ ژ هه‌وه‌ ب خودێ وئايه‌تێن وى پتر لێ كر؟ ڤێجا ئه‌وێن باوه‌رى ب خودێ وپێغه‌مبه‌رێ وى ئيناى هاتنه‌ خوارا ڤێ سووره‌تێ باوه‌رى ل وان زێده‌كر كو وان ئه‌و زانى وباوه‌رى پێ ئيناى وهزرا خۆ تێدا كرى وكار پێ كرى، وكه‌يفا وان ب وێ باوه‌رییێ دئێت يا خودێ دايه‌ وان.
وئه‌وێن نفاق وگومانا د ده‌رحه‌قا دينێ خودێ دا د دلێن وان دا هه‌ى، هاتنه‌ خوارا ڤێ سووره‌تێ نفاقێ وگومانێ ل سه‌ر وێ نفاق وگومانا وان هه‌ى زێده‌ دكه‌ت، وئه‌وێن هه‌ مرن وئه‌و دكافر ب خودێ وئايه‌تێن وى.
ئه‌رێ وما دوڕوى نابينن كو خودێ ب هشكاتی وته‌نگاڤییێ، و ب ئاشكه‌راكرنا نهێنییێن وان هه‌ر سال جاره‌كێ يان دوجاران به‌لايێ وفه‌ته‌راتێ دئينته‌ سه‌رێ وان؟ پاشى د گه‌ل هندێ ئه‌و ژ كوفر ونفاقا خۆ نازڤڕنه‌ڤه‌، وئه‌و وجه‌كێ بۆ خۆ ژ وان ئايه‌تێن خودێ ناگرن يێن وان ب چاڤ ديتين، وبيرا خۆ لێ نائيننه‌ڤه‌.
وئه‌گه‌ر سووره‌ته‌ك هاته‌ خوارێ دوڕوى ب چاڤان ئيشاره‌تان دده‌نه‌ يه‌ك ودو ويارییان بۆ خۆ ب هاتنه‌ خوارا وێ دكه‌ن وئه‌و ب خه‌م دكه‌ڤن؛ ژ به‌ر كو عه‌يب وكريارێن وان پێ ئاشكه‌را دبن، پاشى ئه‌و دبێژن: ئه‌رێ يه‌ك دێ هه‌وه‌ بينت ئه‌گه‌ر هوين ژ نك پێغه‌مبه‌رى ڕابوون؟ ڤێجا ئه‌گه‌ر كه‌س وان نه‌بينت ئه‌و دێ ڕابن و ژ ترسێن هه‌تكبرنێ دا ژ نك پێغه‌مبه‌رى -سلاڤ لێ بن- ده‌ركه‌ڤن. خودێ دلێن وان ژ باوه‌رییێ وه‌رگێڕان؛ ژ به‌ر كو ئه‌و تێ ناگه‌هن وفام ناكه‌ن.
گه‌لی خودان باوه‌ران ب ڕاستى پێغه‌مبه‌ره‌ك ژ ملله‌تێ هه‌وه‌ ب خۆ بۆ هه‌وه‌ هات، ئه‌و نه‌خۆشى وته‌نگاڤییا دگه‌هته‌ هه‌وه‌ وى پێ نه‌خۆشه‌، وئه‌و يێ ڕژده‌ ل سه‌ر هندێ كو هوين باوه‌رییێ بينن وحالێ هه‌وه‌ چاك ببت، وئه‌و ب خودان باوه‌ران گه‌له‌كێ مهره‌بان ودلۆڤانكاره‌.
ڤێجا ئه‌گه‌ر بوتپه‌رێس ودوڕوییان به‌رێ خۆ ژ باوه‌رى ئينانا ب ته‌ وه‌رگێڕا -ئه‌ى موحه‌ممه‌د- تو بێژه‌ وان: خودێ به‌سى منه‌، ئه‌و تێرا من هه‌يه‌ به‌رانبه‌ر هه‌ر خه‌مه‌كا دگه‌هته‌ من، ژ وى پێڤه‌تر چو خودايێن ب حه‌ق نينن، ومن هه‌مى كار وكريارێن خۆ يێن هێلاينه‌ ب هيڤییا وى ڤه‌؛ چونكى ئه‌وه‌ هاريكار وپشته‌ڤانێ من، وئه‌وه‌ خودايێ عه‌رشێ مه‌زن كو مه‌زنترينێ چێكرییانه‌.
(الـر) ئـاخـفـتـن ل دۆر ڤـان حـه‌رفـێـن كـه‌ركرى ل ده‌سپێكا سووره‌تا به‌قه‌ره‌ هاتییه‌كرن. ئه‌ڤه‌ ئايه‌تێن وێ كيتابا موكمه‌ يا كو خودێ بۆ به‌نییێن خۆ موكم وبنه‌جهكرى.
ئه‌رێ ما كاره‌كێ عه‌جێب بوو ل به‌ر مرۆڤان كو مه‌ وه‌حى ب قورئانێ بۆ زه‌لامه‌كى ژ وان هنارتى؛ دا ئه‌و وان ژ عه‌زابا خودێ بترسينت، ومزگينییێ بده‌ته‌ وان يێن باوه‌رى ب خودێ وپێغه‌مبه‌رێ وى ئيناى كو ژ به‌ر وى كارێ چاك يێ وان پێشكێشكرى خێره‌كا باش بۆ وان هه‌يه‌؟ ڤێجا ده‌مێ پێغه‌مبه‌رێ خودێ -سلاڤ لێ بن- بۆ وان ب وه‌حییا خودێ هاتى ووى ئه‌و بۆ وان خواندى، كافران گۆت: هندى موحه‌ممه‌ده‌ سێره‌به‌نده‌، وئه‌و تشتێ ئه‌و پێ هاتى سێره‌به‌ندییه‌كا ئاشكه‌رايه‌.
هندى خودايێ هه‌وه‌يه‌ (ئه‌للاهه‌) يێ عه‌سمان وعه‌رد د شه‌ش ڕۆژان دا ئافراندين، پاشى ئه‌وى ب ڕه‌نگه‌كێ هێژاى وى ل سه‌ر عه‌رشى ئستيواكر (بلندبوو)، ئه‌و كارێ به‌نییێن خۆ ب ڕێڤه‌ دبه‌ت، كه‌س به‌رهنگارییا وى ناكه‌ت د وى تشتى دا يێ ئه‌و بكه‌ت، و ل ڕۆژا قيامه‌تێ مه‌هده‌رچییه‌ك مه‌هده‌رێ ل نك وى ناكه‌ت ئه‌گه‌ر ئه‌و ده‌ستويرییا مه‌هده‌رێ نه‌ده‌تێ، ڤێجا هوين په‌رستنا خودايێ خۆ (ئه‌للاهى) بكه‌ن يێ كو ئه‌ڤ سالۆخه‌ته‌ هه‌ين، وهوين ژ دله‌كێ خوڕى په‌رستنێ بۆ وى بكه‌ن. ئه‌رێ ما هوين وجه‌كێ بۆ خۆ ژ ده‌ليل وئايه‌تان نابينن؟
زڤڕينا هه‌وه‌ هه‌مییان پێكڤه‌ ل ڕۆژا قيامه‌تێ بۆ نك خودايێ هه‌وه‌يه‌، وئه‌ڤه‌ سۆزا خودێ يا ڕاسته‌، ئه‌وه‌ يێ ل ده‌سپێكێ ئافراندن كرى وپشتى مرنێ وێ دوباره‌ دكه‌ته‌ڤه‌، وجاره‌كا دى وه‌كى يا يه‌كێ لێ دكه‌ته‌ڤه‌؛ دا ئه‌و ب باشى جزايێ وى بده‌تێ يێ باوه‌رى ب خودێ وپێغه‌مبه‌رێ وى ئيناى، وباشى كرين. وئه‌وێن كافرى ب ته‌وحيدا خودێ وپه‌ياما پێغه‌مبه‌رێ وى كرى ڤه‌خوارنه‌كا ژ ئاڤه‌كا زێده‌ كه‌لاندى بۆ وان هه‌يه‌ ئه‌و ئاڤ دێمى دبرێژت وڕويڤيكان پرت پرت دكه‌ت، و ژ به‌ر  كافرى وسه‌رداچوونا وان عه‌زابه‌كا ب ئێش ژى بۆ وان هه‌يه‌.
خودێ‌یه‌ يێ ڕۆژ گه‌شكرى، وهه‌يڤ ڕوهنكرى، وڕێڤه‌چوونا هه‌يڤێ كرییه‌ قويناغ قويناغ ڤێجا ب ڕۆژێ هژمارا ڕۆژان دئێته‌ زانين، و ب هه‌يڤێ هژمارا مه‌هـ وسالان دئێته‌ زانين، خودێ ڕۆژ وهه‌يڤ بۆ حكمه‌ته‌كا مه‌زن يێن ئافراندين، وئه‌و ل سه‌ر شيان وزانينا خودێ يا بێ توخويب نيشانن، ئه‌و ئايه‌ت وده‌ليلان بۆ وى ملله‌تى ئاشكه‌را دكه‌ت يێ حكمه‌تا ئافراندنێ بزانت.
هندى د هاتنا ڕۆژ وشه‌ڤان دايه‌ ل دويڤ يه‌ك، و د وان تشتێن عه‌جێب دا يێن خودێ د عه‌سمانان وعه‌ردى دا ئافراندين ئايه‌ت وده‌ليلێن ئاشكه‌را بۆ وى ملله‌تى هه‌نه‌ يێ ژ عه‌زاب ونه‌ڕازيبوونا خودێ بترست.
هندى ئه‌ون يێن دلێ خۆ نابه‌نه‌ ديدارا مه‌ ل ئاخره‌تێ بۆ حسێبێ، ووى جزايێ ب دويڤ دا دئێت؛ چونكى باوه‌رییێ ب ڕابوونا پشتى مرنێ نائينن، وئه‌و پێش ژينا ئاخره‌تێ ڤه‌ ب ژينا دنيايێ ڕازيبوون، ووان خۆ ب ژينا دنيايێ پشت گه‌رم كر، وئه‌وێن ژ ئايه‌تێن مه‌ يێن كه‌ونى وشه‌رعى دبێ ئاگه‌هـ.
ئه‌وان ژ به‌ر وان گونه‌هـ وخه‌له‌تییێن وان د دنيايێ دا دكرن جهێ لێ زڤڕينا وان ل ئاخره‌تێ ئاگرێ جه‌هنه‌مییه‌.
هندى ئه‌ون يێن باوه‌رى ب خودێ وپێغه‌مبه‌رێ وى ئيناى وچاكى كرين خودێ مه‌زنترين خێرێ دێ ده‌ته‌ وان ژ به‌ر باوه‌رییا وان، ودێ به‌رێ وان ده‌ته‌ ڕێكا به‌حه‌شتێ، د به‌حه‌شتێن خۆشییێ دا ڕويبار د بن وان دا دچن.
دوعايا وان د به‌حه‌شتێ دا ته‌سيبحن (دبێژن: سبحانك اللهم - يێ پاك وپيرۆز بى خودايێ مه‌)، وسلاڤا خودێ وملياكه‌تێن وى بۆ وان، وسلاڤا وان بۆ يه‌ك ودو د به‌حه‌شتێ دا (سه‌لامه ‌- ئاشتى وته‌ناهییه‌)، ودوعايا وان يا دويماهییێ ئه‌ڤ گۆتنا وانه‌: (الحمد لله رب العالمين - شوكر وسوپاسى بۆ خودێ بن چێكه‌ر وخودانێ هه‌مى چێكرییان).
وئه‌گه‌ر خودێ له‌زێ د نفرينێن مرۆڤان دا بكه‌ت وه‌كى ئه‌و له‌زێ بۆ وان د دوعايێن خێرێ دا دكه‌ت ئه‌و هه‌مى دا تێ چن، ڤێجا ئه‌م وان يێن ژ عه‌زابا مه‌ نه‌ترسن وباوه‌رییێ ب ڕابوونا پشتى مرنێ نه‌ئينن د سه‌رداچوونا وان دا حێبه‌تى وبه‌رزه‌ دهێلين.
وئه‌گه‌ر نه‌خۆشى وته‌نگاڤییه‌ك گه‌هشته‌ مرۆڤه‌كى پێخه‌مه‌ت ڕاكرنا وێ نه‌خۆشییێ ئه‌و ل سه‌ر ته‌نشتێ يان ڕوينشتى يان ژ پییان ڤه‌ -ل دويڤ وى حالێ ئه‌و تێدا ده‌مێ نه‌خۆشى دگه‌هتێ- دێ هه‌وارێن خۆ گه‌هينته‌ مه‌. ڤێجا گاڤا مه‌ ئه‌و نه‌خۆشى ژ سه‌ر وى ڕاكر ئه‌و دێ به‌رده‌وامییێ ل سه‌ر ڕێبازا خۆ يا يه‌كێ كه‌ت يا ئه‌و به‌رى وێ نه‌خۆشییێ ل سه‌ر دچوو، وئه‌و دێ وێ نه‌خۆشییێ وته‌نگاڤییێ ژ بيرا خۆ به‌ت يا ئه‌و كه‌فتییێ، وسوپاسییا خودايێ خۆ ناكه‌ت يێ ئه‌و نه‌خۆشى ژ سه‌ر ڕاكرى، وكا چاوا ل به‌ر ڤى مرۆڤى هاتییه‌ خه‌ملاندن كو ئه‌و به‌رده‌وامییێ ل سه‌ر كافرى وهه‌ڤڕكییا خۆ بكه‌ت پشتى خودێ نه‌خۆشى ژ سه‌ر ڕاكرى، وه‌سا ل به‌ر وان يێن زێده‌ دره‌و ل سه‌ر خودێ وپێغه‌مبه‌رێن وى كرين ئه‌و كارێ ئه‌و دكه‌ن ژ گونه‌هێ وشركێ يێ هاتییه‌ خه‌ملاندن.
و ب ڕاستى ئه‌و ملله‌تێن به‌رى هه‌وه ‌-گه‌لی بوتپه‌رێسان- پێغه‌مبه‌رێن خودێ دره‌وين ده‌رێخستين مه‌ تێ برن ده‌مێ وان شرك كرى، وپێغه‌مبه‌رێن وان ب ده‌ليل ونيشانێن ئاشكه‌را يێن ڕاستییا وان ئاشكه‌را دكه‌ن ژ نك خودێ بۆ وان هاتن، به‌لێ ڤان ملله‌تێن مه‌ تێ برين باوه‌رى ب پێغه‌مبه‌رێن خۆ نه‌ئينا، ڤێجا ئه‌و هێژاى تێبرنێ بوون، وهه‌ر وه‌سا ئه‌م هه‌ر تاوانباره‌كێ ژ توخويبێن خودێ ده‌ردكه‌ڤت جزا دده‌ين.
پاشى پشتى وان ملله‌تێن تێچووى مه‌ هوين -گه‌لی مرۆڤان- ل عه‌ردى كرنه‌ جێگر؛ دا به‌رێ خۆ بده‌ينێ كانێ هوين دێ چ كه‌ن: باشییێ يان خرابییێ، ڤێجا دا ئه‌م ل دويڤ كارێ هه‌وه‌ جزايێ هه‌وه‌ بده‌ين.
وئه‌گه‌ر ئه‌و ئايه‌تێن ئاشكه‌را يێن مه‌ بۆ ته‌ هنارتين -ئه‌ى موحه‌ممه‌د- بۆ وان بوتپه‌رێسێن ژ حيسابێ نه‌ترسن، وباوه‌رییێ ب ڕۆژا ڕابوونێ نه‌ئينن بێنه‌ خواندن ئه‌و دێ بێژن: قورئانه‌كا دى ژبلی ڤێ بۆ مه‌ بينه‌، يان ژى ڤێ بگوهۆڕه‌: تشتێ حه‌لال حه‌رام بكه‌، ويێ حه‌رام حه‌لال بكه‌، وگه‌فان بگوهۆڕه‌، وئه‌و تشتێ دژى صه‌نه‌م ودلچوونێن مه‌ ژێ ڕاكه‌، تو -ئه‌ى موحه‌ممه‌د- بێژه‌ وان: ئه‌ڤ چه‌نده‌ نه‌ ب ده‌ستێ منه‌، وهه‌ما ئه‌ز د وى تشتى دا يێ ئه‌ز فه‌رمانێ پێ ل هه‌وه‌ دكه‌م دويچوونا وێ دكه‌م يا خودێ بۆ من ئيناى وفه‌رمان پێ ل من كرى، ئه‌ز ژ خودێ دترسم -ئه‌گه‌ر من گوهدارییا ئه‌مرێ وى نه‌كر- عه‌زابا ڕۆژه‌كا مه‌زن كو ڕۆژا قيامه‌تێ يه‌ ب سه‌ر من دا بێت.
تـو -ئه‌ى موحه‌ممه‌د- بێژه‌ وان: ئه‌گه‌ر خودێ ڤيابا من ئه‌ڤ قورئانه‌ بۆ هه‌وه‌ نه‌دخواند، وخودێ ئه‌و ب هه‌وه‌ نه‌ددا زانين، ڤێجا هوين بزانن ئه‌و حه‌قییه‌ ژ نك خودێ؛ چونكى هوين دزانن ئه‌ز ده‌مه‌كێ درێژ د ناڤ هه‌وه‌ دا بووم به‌رى خودێ وێ ب وه‌حى بۆ من بهنێرت، وبه‌رى ئه‌ز وێ بۆ هه‌وه‌ بخوينم، ئه‌رێ ڤێجا ما هوين عه‌قلێ خۆ بۆ هزركرنێ وتێگه‌هشتنێ ب كار نائينن؟
كه‌س ژ وى زۆردارتر نينه‌ يێ دره‌وێ ژ كيسێ خودێ بكه‌ت يان دره‌وێ ب ئايه‌تێن وى بكه‌ت، هندى ئه‌ون يێن خودێ وپێغه‌مبه‌رێن وى دره‌وين ده‌ردئێخن ئه‌و ب سه‌رناكه‌ڤن، ومرادێ ب ده‌ست خۆ ڤه‌ نائينن.
وئه‌ڤ بوتپه‌رێسه‌ ژبلی خودێ په‌رستنا وى تشتى دكه‌ن يێ نه‌ ب تشته‌كى زيانێ دگه‌هينته‌ وان، ونه‌ ل دنيايێ ونه‌ ل ئاخره‌تێ مفايه‌كى دگه‌هيننێ، وئه‌و دبێژن: هه‌ما ئه‌م په‌رستنا ئه‌وێن هه‌ دكه‌ين دا ئه‌و مه‌هده‌رێ بۆ مه‌ ل نك خودێ بكه‌ن، تو -ئه‌ى موحه‌ممه‌د- بێژه‌ وان: ئه‌رێ هوين وى تشتى ژ مه‌سه‌لا ڤان مه‌هده‌رچییان نيشا خودێ ددده‌ن يێ ئه‌و نه‌ ل عه‌سمانان ونه‌ ل عه‌ردى نه‌زانت؟ چونكى ئه‌گه‌ر هه‌وه‌ ل عه‌ردى يان ل عه‌سمانان هنده‌ك مه‌هده‌رچى هه‌بانه‌ مه‌هده‌رێ بۆ هه‌وه‌ بكه‌ن ئه‌و ژ هه‌وه‌ چێتر دا وان ناست، ڤێجا خودێ يێ پاك وبلنده‌ ژ وى تشتێ ئه‌ڤ بوتپه‌رێسه‌ د په‌رستنێ دا بۆ وى دكه‌نه‌ هه‌ڤپشك.
مرۆڤ هه‌مى ل سه‌ر يه‌ك دينى بوون كو ئيسلامه‌، پاشى ئه‌و ژێكجودا بوون، ڤێجا هنده‌ك ژ وان كافربوون، وهنده‌ك مانه‌ ل سه‌ر حه‌قییێ. وئه‌گه‌ر ژ به‌ر هندێ نه‌با كو خودێ ده‌ليڤه‌ يا دايه‌ گونه‌هكاران وئه‌و زوى وان ب گونه‌هێن وان عه‌زاب ناده‌ت؛ دا حوكم د ناڤبه‌را وان دا ئێته‌كرن: كو نه‌حه‌ق تێ بچن، وخودانێن حه‌قییێ ڕزگار ببن.
وئه‌ڤ كافرێن ڕكدار دبێژن: پا دێ بلا نيشانه‌ك وزانينه‌ك بۆ موحه‌ممه‌دى بێت، وئايه‌ته‌كا به‌رچاڤ ژ خودايێ وى كو ئه‌م پێ بزانين ئه‌و د گۆتنا خۆ دا يێ حه‌قه‌، تو -ئه‌ى موحه‌ممه‌د- بێژه‌ وان: ژ خودێ پێڤه‌تر كه‌سه‌ك تشتێ نه‌به‌رچاڤ نزانت، ڤێجا ئه‌گه‌ر وى بڤێت ئه‌و دێ وێ كه‌ت يا هوين دبێژن وئه‌گه‌ر نه‌ڤێت ناكه‌ت، ڤێجا هوين -ئه‌ى ملله‌تۆ- چاڤه‌ڕێیى حوكمێ خودێ بن د ناڤبه‌را مه‌ وهه‌وه‌ دا كو ئه‌و يێ نه‌حه‌ق ژ مه‌ عه‌زاب بده‌ت، ويێ حه‌ق ب سه‌ربێخت، هندى ئه‌زم ئه‌ز چاڤه‌ڕێیى وێ چه‌ندێمه‌.
وئه‌گه‌ر مه‌ خۆشییه‌ك وبه‌رفره‌هییه‌ك پشتى نه‌خۆشییێ وته‌نگاڤییێ دا بوتپه‌رێسان، هنگى ئه‌و دره‌وێ ب ئايه‌تێن خودێ دكه‌ن، ويارییان بۆ خۆ پێ دكه‌ن، تو -ئه‌ى موحه‌ممه‌د- بێژه‌ وان بوتپه‌رێسان: خودێ زويتر فێلێ ل هه‌وه‌ دكه‌ت وهه‌وه‌ ب لايێ گونه‌هێ ڤه‌ دكێشت وعه‌زاب دده‌ت. هندى ملياكه‌تێن مه‌نه‌ يێن مه‌ هنارتين وان كريارێن هوين دكه‌ن دنڤيسن ودپارێزن؛ دا پاشى ئه‌م سه‌را وان حسێبێ د گه‌ل هه‌وه‌ بكه‌ين.
گه‌لی مرۆڤان ئه‌وه‌ يێ ل هشكاتییێ هه‌وه‌ ل سه‌ر پێره‌هـ وتشتێن دى ب ڕێڤه‌ دبه‌ت، و د ده‌ريايێ دا ب گه‌مى وپاپۆڕان، حه‌تا ده‌مێ كو هوين چوونه‌ تێدا وئه‌و ب بايه‌كێ خۆش ب ڕێڤه‌ چوو، وكه‌يفا وان ئه‌وێن د گه‌مییێ دا ب وى باى هات، هڕه‌بايه‌كێ دژوار ب گه‌مییێ كه‌فت، وپێل ژ هه‌مى لايان ڤه‌ هاتنه‌ وان سوياران، و ل نك وان مسۆگه‌ر بوو كو تێچوونێ دۆرا ل وان گرتى، وان ژ دل گازى خودێ ب تنێ كر، وتشتێ وان دپه‌رێسى وان هێلا، وگۆتن: سويند بت ئه‌گه‌ر تو مه‌ ژ ڤێ ته‌نگاڤییێ يا ئه‌م تێدا ڕزگار بكه‌ى ئه‌م دێ ژ وان بين يێن شوكرا ته‌ دكه‌ن سه‌را قه‌نجییان.
ڤێجا ده‌مێ خودێ ئه‌و ژ ته‌نگاڤى ونه‌خۆشییان ڕزگاركرن هنگى ئه‌و خرابى وگونه‌هان د عه‌ردى دا دكه‌ن. گه‌لی مرۆڤان هه‌ما خرابییا سه‌رداچوونا هه‌وه‌ هه‌ر بۆ هه‌وه‌ ب خۆ دزڤڕته‌ ڤه‌، د ژينا دنيايێ يا به‌روه‌خت دا په‌رتاله‌ك بۆ هه‌وه‌ هه‌يه‌، پاشى دويماهى وزڤڕينا هه‌وه‌ بۆ نك مه‌يه‌، ڤێجا ئه‌م دێ به‌حسێ هه‌مى كريارێن هه‌وه‌ بۆ هه‌وه‌ كه‌ين، ودێ هه‌وه‌ سه‌را وان جزا ده‌ين.
هه‌ما مه‌ته‌لا ژينا دنيايێ ووى مال وخه‌ملا هوين شانازییێ پێ دبه‌ن، وه‌كى مه‌ته‌لا بارانه‌كێ‌يه‌ مه‌ ژ عه‌سمانى ئينايه‌ خوارێ، ڤێجا گه‌له‌ك ڕه‌نگێن شينكاتى يێن د ناڤێك هه‌لبووى پێ شين بووين ژ وى به‌رهه‌مێ مرۆڤ بۆ خۆ دكه‌ته‌ قويت، و ژ يێ حه‌يوان ژێ دخۆن، حه‌تا ده‌مێ خه‌ملا عه‌ردى ئاشكه‌را دبت، وخه‌لكێ ڤى عه‌ردى هزر دكه‌ن كو ئه‌و دێ شێن وى دورين ومفاى بۆ خۆ وه‌رگرن، فه‌رمانا مه‌ ب تێبرنا ڤى شينكاتى وخه‌ملا عه‌ردى ب شه‌ڤ يان ب ڕۆژ هات، ئينا مه‌ ئه‌و شينكاتى وداروبار وه‌كى تشته‌كێ دورى وبێ مفا لێكر، هه‌ر وه‌كى ئه‌و شينكاتى وداروبار به‌رى هنگى ل سه‌ر عه‌ردى شين نه‌بووى، ڤێجا هه‌ر وه‌سا تشتێ هوين شانازییێ پێ دبه‌ن ژ خۆشى وجوانییا دنيايێ ئه‌و ژى نامينت وخودێ دێ وى پويچ كه‌ت. وكانێ چاوا مه‌ مه‌ته‌لا ڤێ دنيايێ بۆ هه‌وه‌ گۆت وڕاستییا وێ ئاشكه‌راكر -گه‌لی مرۆڤان- وه‌سا ئه‌م هێجه‌ت وئايه‌تان بۆ وى ملله‌تى ئاشكه‌را دكه‌ين يێ هزرا خۆ تێدا بكه‌ت، ومفايێ دنيا وئاخره‌تێ بۆ خۆ ژێ وه‌ربگرت.
وخودێ هه‌وه‌ بۆ وان به‌حه‌شتان ڤه‌دخوينت يێن وى بۆ وه‌لـییێن خۆ ئاماده‌كرين، وهه‌چییێ وى بڤێت ژ به‌نییێن خۆ ئه‌و به‌رێ وى دده‌ته‌ هيدايه‌تێ، ووى دئينته‌ سه‌ر ڕێكا ڕاست، كو ئيسلامه‌.
بۆ وان خودان باوه‌رێن ب قه‌نجى په‌رستـن وگوهدارییا خودێ كرى، به‌حه‌شت هه‌يه‌، و ژ وێ پتر ژى، كو به‌رێخۆدانا وه‌جهێ خودێ‌یه‌ د به‌حه‌شتێ دا، ولێبۆرين وڕازيبوونا خودێ، وچو ڕه‌زيلاتى وڕوى ڕه‌شى ناگه‌هته‌ وان، وه‌كى كو دگه‌هته‌ جه‌هنه‌مییان. ئه‌و خه‌لكێ به‌حه‌شتێنه‌ هه‌روهه‌ر دێ تێدا مينن.
وئه‌وێن د دنيايێ دا خرابى كرين ئه‌و دێ جزايه‌كێ خراب وه‌كى كريارێن خۆ وه‌رگرن، وڕه‌زيلاتى وڕوى ڕه‌شى دێ وان گرت، ووان كه‌سه‌ك نابت عه‌زابا خودێ ژ وان بده‌ته‌ پاش ئه‌گه‌ر وى ئه‌و عه‌زابدان، هه‌ر وه‌كى پارچه‌يه‌كا شه‌ڤا تارى ب سه‌ر دێمێ وان دا هاتى. ئه‌ڤه‌ خه‌لكێ ئاگرينه‌ هه‌روهه‌ر دێ تێدا مينن.
وتو به‌حسێ وێ ڕۆژێ بكه‌ يا ئه‌م مرۆڤان هه‌مییان تێدا بۆ حسێبێ وجزادانێ كۆم دكه‌ين، پاشى ئه‌م دبێژينه‌ وان يێن شريك بۆ خودێ چێكرين: هوين وشريكێن خۆ يێن هه‌وه‌ ژبلی خودێ په‌رستن بۆ دكر ل جهێ خۆ بمينن دا هوين ببينن كانێ دێ چ ب سه‌رێ هه‌وه‌ ئێت، ڤێجا مه‌ د ناڤبه‌را وان وشريكێن وان دا ژێكڤه‌كر، وئه‌وێن په‌رستن ژبلی خودێ بۆ هاتییه‌ كرن خۆ ژ وان په‌رستڤانێن خۆ به‌ريكر، ووان گۆتـه‌ پـه‌رستڤـانێن خۆ: هـه‌وه‌ د دنيايێ دا په‌رستنا مه‌ نه‌دكر.
ڤێجا به‌سه‌ خودێ د ناڤبه‌را مه‌ وهه‌وه‌ دا شاهد بت، ب ڕاستى مه‌ نه‌دزانى كانێ هه‌وه‌ چ د گۆت و چ دكر، وئه‌م ژ وێ په‌رستنا هه‌وه‌ بۆ مه‌ كرى دبێ ئاگه‌هـ بووين.
ل وى جهی هه‌ر نه‌فسه‌ك ل كارێ خۆ يێ به‌رێ دزڤڕت وبه‌رێ خۆ دده‌ته‌ حالێ خۆ، و ل دويڤ وى كارى دئێته‌ جزادان: ئه‌گه‌ر باشى بت وئه‌گه‌ر خرابى، وهه‌مى بۆ نك خودێ حه‌كه‌مێ دادكه‌ر هاتنه‌ زڤڕاندن، وئه‌و تشتێ بوتپه‌رێسان ژ بێ به‌ختى دكر، وژبلی خودێ په‌رستن بۆ دكر چوو و ل وان به‌رزه‌بوو.
تو بێژه‌ وان: ئه‌و كییه‌ ژ عه‌سمانى ڕزقى دده‌ته‌ هه‌وه‌، ده‌مێ بارانێ ژێ دبارينت، و ژ عه‌ردى ده‌مێ شينكاتى ژێ ده‌ردئێخت ڤێجا هوين وحه‌يوانێن خۆ ژێ دخۆن؟ وئه‌و گوهـ وچاڤێن هوين بهيستن وديتنێ پێ دكه‌ن وخۆشییێ پێ دبه‌ن د ده‌ستێ كێ دانه‌؟ وئه‌و كییه‌ مرن وژين د گه‌ردوونێ هه‌مییێ دا ب ده‌ستێ وى، ڤێجا يێن زێندى ژ يێن مرى دئينته‌ ده‌ر؟ وئه‌و كییه‌ يێ كارێ عه‌رد وعه‌سمانى ب ڕێڤه‌ دبه‌ت، وكارێ هه‌وه‌ ويێ هه‌مى چێكرییان؟ ئه‌و دێ به‌رسڤێ ده‌نه‌ ته‌ كو ئه‌وێ ڤێ هه‌مییێ دكه‌ت خودێ‌یه‌، ڤێجا تو بێژه‌ وان: ئه‌رێ ما هوين ژ عه‌زابا خودێ ناترسن ئه‌گه‌ر هه‌وه‌ په‌رستنا تشته‌كێ دى د گه‌ل وى كر؟
ڤێجا ئه‌و (ئه‌للاهـ) خودايێ هه‌وه‌ يێ ب حه‌قه‌ يێ گومان تێدا نه‌، يێ هێژا كو په‌رستنا وى ب تنێ بێته‌ كرن، ڤێجا ما ژ حه‌قییێ ده‌ركه‌ڤت ژبلی نه‌حه‌قییێ تشته‌كێ دى هه‌يه‌؟ ڤێجا چاوا هوين به‌رێ خۆ ژ عيباده‌تێ وى وه‌ردگێڕنه‌ عيباده‌تێ تشته‌كێ دى يێ ژبلی وى؟
ووه‌كى ئه‌ڤ بوتپه‌رێسه‌ كافربووين و ل سه‌ر شركا خۆ ماين، وه‌سا په‌يڤا خودايێ ته‌ وحوكمێ وى ل سه‌ر وان ب جهـ هات ئه‌وێن ژ گوهدارییا خودايێ خۆ ده‌ركه‌فتينه‌ نه‌گوهدارییێ وكوفركرنا ب وى كو ئه‌و باوه‌رییێ ب ته‌وحيدا خودێ نائينن، و ب پێغه‌مبه‌رينییا موحه‌ممه‌دى ژى -سلاڤ لێ بن- نائينن، وكارى ب سوننه‌تا وى ناكه‌ن.
تو بێژه‌ وان: ئه‌رێ ژ وان خوداوه‌ندێن هوين دپه‌رێسن يه‌ك هه‌يه‌ تشته‌كى ژ چوننه‌يێ بده‌ت، پاشى وى پويچ بكه‌ت، پاشى دوباره‌ وه‌كى به‌رێ وى چێ بكه‌ته‌ڤه‌؟ ئه‌و نه‌شێن ڤى تشتى بێژن، تو بێژه‌: خودێ ب تنێ‌یه‌ يێ چێكرییان دئافرينت پاشى وان پويچ دكه‌ت پاشى وان چێ دكه‌ته‌ڤه‌، ڤێجا چاوا هوين به‌رێ خۆ ژ حه‌قییێ دده‌نه‌ نه‌حه‌قییێ؟
تو بێژه‌: ئه‌رێ ژ هه‌ڤپشكێن هوين په‌رستنێ بۆ دكه‌ن يه‌ك هه‌يه‌ ڕێنيشادانێ بۆ ڕێكا ڕاست بكه‌ت؟ ئه‌و نه‌شێن وێ چه‌ندێ بكه‌ن، تو بێژه‌ وان: خودێ ب تنێ‌یه‌ يێ به‌رێ مرۆڤێ به‌رزه‌بووى دده‌ته‌ حه‌قییێ. ئه‌رێ كى چێتره‌ مرۆڤ دويكه‌فتنا وى بكه‌ت: ئه‌وێ ئه‌و ب تنێ ڕێنيشادانا حه‌قییێ دكه‌ت يان ئه‌وێ ژ به‌ر نه‌زانين وبه‌رزه‌بوونا خۆ ڕێنيشادانێ ناكه‌ت، كو ئه‌و خوداوه‌ندێن هه‌وه‌نه‌ يێن نه‌ ڕێنيشادانێ دكه‌ن ونه‌ به‌رێ وان ب ڕێكێ دكه‌ڤت ئه‌گه‌ر كه‌س به‌رێ وان نه‌ده‌ته‌ ڕێكێ؟ ڤێجا هه‌وه‌ چيه‌ چاوا هوين خودێ دئيننه‌ ڕاستا چـێـكرییـێـن وى؟ وئه‌ڤه‌ نه‌ حوكمه‌كێ دورسته‌.
وپترییا وان ده‌مێ صه‌نه‌مان بۆ خۆ دكه‌نه‌ خوداوه‌ند وباوه‌رییێ دئينن كو ئه‌و دێ وان نێزيكى خودێ كه‌ن ژبلی دره‌و وگومانێ دويچوونا تشته‌كێ دى ناكه‌ن، وئه‌و ب تشته‌كى مفاى ژ ڕاستییێ ناده‌ت. هندى خودێ‌یه‌ ب وى تشتێ ئه‌ڤ بوتپه‌رێسه‌ دكه‌ن يێ پڕزانايه‌.
ونه‌بوويه‌ بۆ كه‌سێ كو ڤێ قورئانێ ژ نك يه‌كێ دى ژبلی خودێ بينت؛ چونكى كه‌سه‌ك نه‌شێت وێ چه‌ندێ بكه‌ت، به‌لێ خودێ ئه‌و يا ئينايه‌ خوارێ ڕاستییا وان كيتابێن وى به‌رى قورئانێ بۆ پێغه‌مبه‌ران ئيناينه‌ خوارێ ئاشكه‌را دكه‌ت؛ چونكى دينێ خودێ يه‌كه‌، و د ڤێ قورئانێ دا دياركرن وبه‌رفره‌هكرنا وى شريعه‌تى هه‌يه‌ يێ خودێ بۆ ئوممه‌تا موحه‌ممه‌دى داناى، گومان تێدا نينه‌ كو ئه‌ڤ قورئانه‌ ب وه‌حى ژ نك خودايێ هه‌مى چێكرییان هاتییه‌.
به‌لكى ئه‌و دبێژن: موحه‌ممه‌دى ئه‌ڤ قورئانه‌ ژ نك خۆ چێكرییه‌؟ تو بێژه‌ وان: پا دێ هوين سووره‌ته‌كا ب تنێ يا وه‌كى سووره‌تێن ڤێ قورئانێ بينن، وهوين پێخه‌مه‌ت وێ چه‌ندێ داخوازا هاريكارییێ ژ هه‌چییێ هوين بشێنێ ژبلی خودێ ژ مرۆڤ وئه‌جنان بكه‌ن، ئه‌گه‌ر هوين دڕاستگۆنه‌.
به‌لكى وان له‌ز د نه‌باوه‌رى ئينانێ كر ده‌مێ وان كوفر ب وێ كرى يا زانينا وان نه‌گه‌هشتییێ ژ به‌حسێ ڕابوونا پشتى مرنێ وجزادانێ وبه‌حه‌شت وئاگرى وتشتێن دى، وڕاستییا وى تشتێ ژڤان د كيتابێ دا بۆ وان پێ هاتییه‌ دان هێشتا بۆ نه‌هاتییه‌. وهه‌ر وه‌سا ملله‌تێن به‌رى وان ژى دره‌و پێ كربوو، ڤێجا تو به‌رێ خۆ بدێ كانێ دويماهییا زۆرداران چ بوو؟
و ژ وان هه‌يه‌ يێ باوه‌رییێ ب قورئانێ دئينت، و ژ وان هه‌يه‌ يێ باوه‌ريێ پێ نائينت حه‌تا ئه‌و ل سه‌ر وێ چه‌ندێ دمرت، وخودايێ ته‌ ب خرابكاران زاناتره‌.
وئه‌گه‌ر وان تو دره‌وين ده‌رێخستى تو بێژێ: دينێ من وكارێ من بۆ منه‌، ودينێ هه‌وه‌ وكارێ هه‌وه‌ بۆ هه‌وه‌يه‌، نه‌ هوين ب كارێ من دئێنه‌ گرتن، ونه‌ ئه‌ز ب كارێ هه‌وه‌ دئێمه‌ گرتن.
و ژ وان هه‌نه‌ يێن گوهێ خۆ دده‌نه‌ گۆتنا ته‌ يا ڕاست، به‌لێ ئه‌و نائێنه‌ سه‌ر ڕێ. ئه‌رێ ڤێجا ما تو دشێى ده‌نگێ خۆ بگه‌هينییه‌ كه‌ڕان؟ ڤــێــجــا وه‌ســا تو نه‌شێى به‌رێ ڤان ژى بده‌يه‌ هيدايه‌تێ ئه‌گه‌ر خودێ هيدايه‌تا وان نه‌ڤيا بت؛ چونكى ئه‌و ژ گوهدارییا حه‌قییێ دكه‌ڕن، وتێ ناگه‌هن.
و ژ وان هه‌يه‌ يێ به‌رێ خۆ دده‌ته‌ ته‌ ونيشانێن پێغه‌مبه‌رينییا ته‌ يا ڕاست، به‌لێ ئه‌و وێ ڕۆناهییا باوه‌رییێ يا خودێ دايه‌ ته‌ نابينت، ئـه‌رێ ڤـێـجـا مـا تو دشێى چاڤان بده‌يه‌ كۆران دا ئه‌و ڕێكێ پێ ببينن؟
هندى خودێ‌یه‌ ب تشته‌كى زۆردارییێ ل مرۆڤان ناكه‌ت كو گونه‌هێن وان زێده‌ بكه‌ت يان خێرێن وان كێم بكه‌ت، به‌لێ مرۆڤن ب كوفرێ وبێ ئه‌مرییا خودێ زۆردارییێ ل خۆ دكه‌ن.
و ڕۆژا خودێ وان بۆ حسێبێ كۆم دكه‌ت، هه‌ر وه‌كى ئه‌و به‌رى هنگى ژ ده‌ليڤه‌يه‌كا كورت ژ ڕۆژێ پێڤه‌تر د دنيايێ دا نه‌ماين، هنده‌ك ژ وان هنده‌كان دناسن كا چاوا وان د دنيايێ دا يه‌ك ودو دناسين، پاشى ئه‌و ناسينى هاته‌ بڕين وده‌ليڤه‌يا ناسينیێ نه‌ما. ب ڕاستى ئه‌وێن دره‌و ب ديدارا خودێ وجزادانا وى كرى زيان كر، وبه‌رێ وان بۆ سه‌ڕراستییێ نه‌هاتییه‌ دان.
ويان ئه‌م د ژينا ته‌ دا هنده‌كێ ژ وێ يا مه‌ گه‌ف پێ ل وان كرى دێ نيشا ته‌ ده‌ين، يان ژى به‌رى ئه‌م وێ چه‌ندێ نيشا ته‌ بده‌ين دێ ته‌ مرينين، ڤێجا د هه‌ر دو حالان دا مه‌سه‌لا وان دێ بۆ نك مه‌ ب تنێ زڤڕت، پاشى خودێ ل سه‌ر وى كارى يێ وان د دنيايێ دا كرى شاهده‌، تشته‌ك ژێ ل به‌ر وى به‌رزه‌ نابت.
وبۆ هه‌ر ملله‌ته‌كێ به‌رى هه‌وه‌ چووى ێغه‌مبه‌ره‌ك من هنارتبوو، ڤێجا ئه‌گه‌ر ل ئاخره‌تێ پێغه‌مبه‌رێ وان هات هنگى حوكم ب دادى د ناڤبه‌را وان دا دئێته‌ كرن، وزۆردارى ل وان نائێته‌ كرن.
وبوتپه‌رێسێن ملله‌تێ ته‌ دبێژن: ئه‌رێ قيامه‌ت كه‌نگییه‌ ئه‌گه‌ر تو وئه‌وێن ب دويڤ ته‌ كه‌فتين ڕاست دبێژن كو ئه‌و دێ ئێت؟
تو بێژه‌ وان: ئه‌ز نه‌شێم زيانه‌كێ ژ خۆ دوير بكه‌م، يان مفايه‌كى بگه‌هينمه‌ خۆ، ئه‌و تێ نه‌بت يا خودێ بۆ من حه‌زكرى كو بگه‌هته‌ من يان ژ من دوير كه‌ڤت. بۆ هه‌ر ملله‌ته‌كى ده‌مه‌ك هه‌يه‌ ئه‌و تێدا بمرن ونه‌مينن، ڤێجا ئه‌گه‌ر ده‌مێ نه‌مانا وان هات، نه‌ ده‌ليڤه‌يه‌كێ ئه‌و دئێنه‌ هێلان وپاشخستن، ونه‌ ده‌ليڤه‌يه‌كێ ئه‌و دئێته‌ پێشخستن.
تو بێژه‌ وان: بێژنه‌ من ئه‌گه‌ر عه‌زابا خودێ ب شه‌ڤ يان ب ڕۆژ گه‌هشته‌ هه‌وه‌، ڤێجا گه‌لی تاوانباران بۆچى هوين له‌زێ ل هاتنا عه‌زابێ دكه‌ن؟
ئه‌رێ پشتى عه‌زابا خودێ ب سه‌ر هه‌وه‌ دا هاتى ژ نوى هه‌وه‌ باوه‌رى ئينا ل ده‌مه‌كێ باوه‌رى چو مفاى نه‌گه‌هينته‌ هه‌وه‌؟ وهنگى بۆ هه‌وه‌ هاته‌ گۆتن: ڤێ گاڤێ هوين باوه‌رییێ پێ دئينن، و هه‌وه‌ به‌رى هنگى له‌ز لێ دكر؟
پاشى بۆ وان ئه‌وێن ب كوفرا ب خودێ زۆردارى ل خۆ كرى هاته‌ گۆتن: هوين تام بكه‌نه‌ عه‌زابا خودێ يا به‌رده‌وام، ئه‌رێ ما ژبلی وان گونه‌هێن هه‌وه‌ د ژينا خۆ دا كرين هوين ب تشته‌كێ دى دئێنه‌ جزادان؟
وبوتپه‌رێسێن ملله‌تێ ته ‌-ئه‌ى موحه‌ممه‌د- پسيارا عه‌زابا قيامه‌تێ ژ ته‌ دكه‌ن، كانێ ئه‌و ڕاسته‌؟ تو بێژه‌ وان: ئه‌رێ سويند ب خودايێ من ئه‌و ڕاستییه‌ وگومان تێدا نينه‌، وهوين خودێ بێزار ناكه‌ن كو ئه‌و جاره‌كا دى هه‌وه‌ ڕاكه‌ته‌ ڤه‌ وهه‌وه‌ جزا بده‌ت؛ چونكى هوين يێن د ده‌ستێ وى دا و ل ژێر حوكمێ وى.
وئه‌گه‌ر بۆ هه‌ر نه‌فسه‌كا شرك وكوفر ب خودێ كرى هه‌مى تشتێ ل عه‌ردى هه‌با، وئه‌و شيابا پێش خۆ ڤه‌ دابا دا خۆ پێ ژ وێ عه‌زابێ بكڕت ئه‌و دا وى هه‌مییێ ده‌ت، وئه‌وێن زۆردارى كرى ده‌مێ ديتى عه‌زابا خودێ ب سه‌ر وان دا هاتى وان كه‌سه‌را خۆ داكر، وخودێ ب دادییێ حوكم د ناڤبه‌را وان دا كر، وزۆردارى ل وان نائێته‌كرن.
نێ هه‌ر تشته‌كێ ل عه‌سمانان وهه‌ر تشته‌كێ ل عه‌ردى ملكێ خودێ‌یه‌، تشته‌ك ژ وان يێ كه‌سێ دى نينه‌. نێ هندى ديدار وعه‌زابا خودێ‌یه‌ هه‌ر ب سه‌ر بوتپه‌رێسان دا دێ ئێت، به‌لێ پترییا وان وێ چه‌ندێ نزانن.
هندى خودێ‌یه‌ ئه‌وه‌ ژينێ ومرنێ دده‌ت ل به‌ر وى يا ب زه‌حمه‌ت نينه‌ مرییان پشتى مرنێ زێندى بكه‌ته‌ڤه‌، ومراندنا وان ژى -ئه‌گه‌ر وى ڤيا- ل به‌ر وى يا ب زه‌حمه‌ت نينه‌، وئه‌و پشتى مرنێ دێ زڤڕنه‌ نك وى.
گه‌لی مرۆڤان ب ڕاستى شيره‌ته‌ك ژ خودايێ هه‌وه‌ بۆ هه‌وه‌ هات بيرا هه‌وه‌ ل عه‌زابا خودێ بينته‌ڤه‌ وهه‌وه‌ ژ گه‌فا وى بترسينت، كو قورئانه‌ وئه‌و ئايه‌ت وشيره‌تێن تێدا هاتين، وده‌رمانێ نه‌زانينێ وشركێ وهه‌مى ده‌ردان بۆ دلان تێدا هه‌يه‌، وئه‌و ڕێنيشانده‌ره‌ بۆ وى يێ دويكه‌فتنا وێ شيره‌تێ بكه‌ت ووى ژ تێچوونێ ڕزگار دكه‌ت، خودێ ئه‌و كره‌ قه‌نجى ودلۆڤانى بۆ خودان باوه‌ران.
تو بێژه‌: بلا كه‌يفا وان ب قه‌نجى ودلۆڤانییا خودێ بێت، كو ئيسلامه‌ ئه‌و هيدايه‌ت ودينێ حه‌ق يێ خودێ دايه‌ وان؛ چونكى ئه‌و ئيسلاما خودێ به‌رێ وان دايێ، وئه‌و قورئانا وى بۆ موحه‌ممه‌دى هنارتى چێتره‌ ژ وێ يا ئه‌و كۆم دكه‌ن ژ په‌رتالێ دنيايێ يێ كو دێ پويچ بت.
تو بێژه‌: هوین بێژنه‌ من ئه‌ڤ ڕزقێ خودێ بۆ هه‌وه‌ ئينايه‌ خوارێ ژ حه‌يوان وشينكاتى وخێر وخێراتان ڤێجا هه‌وه‌ هنده‌ك بۆ خۆ حه‌لالكرى وهنده‌ك حه‌رامكرى، ئه‌رێ خودێ ده‌ستويرى ب وێ چه‌ندێ دايه‌ هه‌وه‌، يان هوين بێ به‌ختى ودره‌وان ل سه‌ر ناڤێ خودێ دكه‌ن؟
وئه‌ڤێن دره‌وێ ل سه‌ر ناڤێ خودێ دكه‌ن، ووى تشتێ وى حه‌رام نه‌كرى ژ ڕزقى وقويتى ئه‌و ب ناڤێ وى حه‌رام دكه‌ن، ئه‌رێ ئه‌و چ هزر دكه‌ن ژ به‌ر دره‌و وبێ به‌ختییا وان ل ڕۆژا قيامه‌تێ خودێ دێ چ ل وان كه‌ت؟ ئه‌رێ ئه‌و هزر دكه‌ن ئه‌و دێ ل وان بۆرت وگونه‌هێن وان ژێ به‌ت؟ هندى خودێ‌یه‌ خودان قه‌نجییه‌ ل سه‌ر به‌نییێن خۆ، د دنيايێ دا له‌زێ ل عه‌زابدانا وان ناكه‌ت يێن دره‌وێ ژ كيسێ وى دكه‌ن وده‌ليڤه‌يێ دده‌ته‌ وان، به‌لێ پترییا مرۆڤان سوپاسییا خودێ سه‌را قه‌نجییا وى ناكه‌ن.
وتو د كاره‌كى ژ كارێن خۆ دا نابى، وتو چو ئايه‌تان ژ قورئانێ ناخوينى، وكه‌سه‌ك ژ ڤێ ئوممه‌تێ كاره‌كى ناكه‌ت چ يێ باش بت چ يێ خراب، ئه‌گه‌ر ئه‌م ل سه‌ر هه‌وه‌ شاهد نه‌بين ونه‌زانين ده‌مێ هوين ده‌ست دده‌نه‌ وی كاری، ڤێجا ئه‌م وى كارى ل سه‌ر هه‌وه‌ دنڤيسين ودێ هه‌وه‌ سه‌را جزاده‌ين، وتشته‌ك ژ زانينا خودايێ ته‌ -ئه‌ى موحه‌ممه‌د- به‌رزه‌ نابت، ژ گرانییا مێرییه‌كا هوير ل عه‌ردى وحه‌تا ل عه‌سمانى، وتشتێ ژ هه‌مییان بچويكتر حه‌تا يێ ژ هه‌مییان مه‌زنتر، ئه‌و هه‌مى د كيتابه‌كا ئاشكه‌را دانه‌ ل نك خودايێ ته‌، زانينا وى دۆر لێ گرتییه‌ وقه‌له‌مێ وى ئه‌و نڤيسییه‌.
نێ هندى وه‌لییێن خودێنه‌ چو ترس ژ عه‌زابا خودێ ل ئاخره‌تێ ل سه‌ر وان نينه‌، وئه‌و ب خه‌م ناكه‌ڤن ل سه‌ر وێ بارا د دنيايێ دا نه‌گه‌هشتییه‌ وان.
و ژ سالۆخه‌تێن ڤان وه‌لییان ئه‌وه‌ وان باوه‌رى ب خودێ ئينايه‌ ودويكه‌فتنا پێغه‌مبه‌رێ وى كرییه‌ د وى تشتى دا يێ ئه‌و پێ ژ نك خودێ هاتى، ووان ته‌قوا خودێ دكر وفه‌رمانێن وى ب جهـ دئينان.
بۆ ڤان وه‌لییان مزگينى د ژينا دنيايێ دا هه‌يه‌ ب وى تشتێ وان پێ خۆش بت، و ل ئاخره‌تێ ب به‌حه‌شتێ، خودێ سۆزا خۆ ناگوهۆڕت ولێڤه‌ نابت، ئه‌ڤه‌يه‌ سه‌ركه‌فتنا مه‌زن؛ چونكى ڕزگارییا ژ هه‌ر نه‌خۆشییه‌كێ و ب ده‌ستڤه‌ئينانا هه‌ر داخوازه‌كێ تێدا هه‌يه‌.
وگۆتنا بوتپه‌رێسان يا ژ دره‌و د ده‌رحه‌قا خودێ دا وپه‌رستنا وان بۆ صه‌نه‌مان د گه‌ل خودێ بلا ته‌ ب خه‌م  نه‌ئێخت -ئه‌ى موحه‌ممه‌د-؛ چونكى هێز وشيانا تمام د دنيايێ وئاخره‌تێ دا يا خودێ ب تنێ‌یه‌، وئه‌و گوهدێرێ گۆتنێن وانه‌، ب ئنيه‌ت وكريارێن وان يێ پڕزانايه‌.
نێ هه‌ر تشته‌كێ ل عه‌سمانان وهه‌ر تشته‌كێ ل عه‌ردى هه‌ى ژ ملياكه‌ت ومرۆڤ وئه‌جنان وهه‌ر تشته‌كێ دى يێ هه‌ى يێ خودێ‌یه‌، وئه‌وێن دوعايان ژ يه‌كێ ژبلی خودێ دكه‌ن ئه‌و دويكه‌فتنا چ دكه‌ن؟ ژ گۆمانێ پێڤه‌تر ئه‌و دویكه‌فتنا تشته‌كێ دى ناكه‌ن، وهه‌ما د وى تشتى دا يێ ئه‌و بۆ خودێ پالڤه‌ دده‌ن ئه‌و دره‌وان دكه‌ن.
گه‌لی مرۆڤان خودێ‌یه‌ يێ شه‌ڤ بۆ هه‌وه‌ داى دا هوين تێدا ڤه‌حه‌ويێن و ژ بزاڤكرنا بۆ ژيارێ ته‌نا ببن، ووى ڕۆژ بۆ هه‌وه‌ دايه‌؛ دا هوين تێدا ببنه‌ خودان ديتن، وبه‌رگه‌ڕيانا ڕزقێ خۆ بكه‌ن. د ژێكجودابوونا شه‌ڤ وڕۆژان دا، و د گوهۆڕينا حالێ خه‌لكى دا ل شه‌ڤێ وڕۆژێ ده‌ليل وهێجه‌ت بۆ وى ملله‌تى هه‌نه‌ يێ گوهـ بده‌ته‌ ده‌ليلان وهزرا خۆ تێدا بكه‌ت كو خودێ ب تنێ هێژاى په‌رستنێ‌یه‌.
بوتپه‌رێسان گۆت: خودێ زارۆيه‌ك بۆ خۆ دانايه‌، وه‌كى وان گۆتى: ملياكه‌ت كچێن خودێنه‌، يان مه‌سيح كوڕێ خودێ‌یه‌. خودێ ژ وێ هه‌مییێ يێ پاك وپيرۆز بت، يێ ده‌وله‌مه‌ند وبێ منه‌ته‌ ژ هه‌ر تشته‌كى ئه‌وه‌، هه‌ر تشته‌كێ ل عه‌سمانان وعه‌ردى يێ وییه‌، ڤێجا چاوا ژ تشێن وى ئافراندين وى زارۆيه‌ك دێ هه‌بت وهه‌مى تشت يێن وينه‌؟ وهه‌وه‌ چو ده‌ليل ل سه‌ر ڤێ دره‌وێ نينن يا هوين دكه‌ن، ئه‌رێ هوين وى تشتێ چو ژێ نه‌زانن ل سه‌ر ناڤێ خودێ دبێژن؟
تو بێژه‌: هندى ئه‌ون يێن دره‌وێ ژ كيسێ خودێ دكه‌ن كو زارۆيه‌كى بۆ وى ددانن وشريكان بۆ چێ دكه‌ن، نه‌ ل دنيايێ ونه‌ ل ئاخره‌تێ ئه‌و ناگه‌هنه‌ مرادا خ
هه‌ما ئه‌و خۆشییه‌كا كورت ب كوفر ودره‌وا خۆ د دنيايێ دا دبه‌ن، پاشى ئه‌گه‌ر ده‌مێ وان ب دويماهى هات ئه‌و دێ زڤڕنه‌ نك مه‌، پاشى ئه‌م دێ عه‌زابا جه‌هنه‌مێ ده‌ينه‌ وان ژ به‌ر كوفرا وان ب خودێ ونه‌باوه‌رى ئينانا وان ب پێغه‌مبه‌رێن خودێ، وئايه‌تێن وى.
وتو -ئه‌ى موحه‌ممه‌د- به‌حسێ نووحى -سلاڤ لێ بن- د گه‌ل ملله‌تێ وى بۆ كافرێن (مه‌كه‌هێ) بكه‌، ده‌مێ وى گۆتییه‌ وان: ئه‌گه‌ر مانا من د ناڤ هه‌وه‌ دا وبيرئينانه‌ڤه‌يا من بۆ هه‌وه‌ ب ئايه‌ت وده‌ليلێن خودێ ل سه‌ر هه‌وه‌ يا گران ومه‌زن بت، من يێ خۆ هێلايه‌ ب هيڤییا خودێ ڤه‌، ڤێجا هوين كارێ خۆ بكه‌ن، وگازى هه‌ڤپشكێن خۆ بكه‌ن، پاشى كارێ خۆ ل به‌ر خۆ ئاشكه‌را بكه‌ن ونه‌ڤه‌شێرن، پاشى هوين وێ عه‌زابێ ونه‌خۆشییێ بده‌نه‌ به‌ر من يا هه‌وه‌ دڤێت، وهوين دانه‌كێ ب تنێ ژى ژ ڕۆژێ من نه‌ڤه‌هێل
ڤێجا ئه‌گه‌ر هه‌وه‌ پشت دا گازییا من هندى ئه‌زم من داخوازا چو كرێیان ژ هه‌وه‌ نه‌كرییه‌؛ چونكى خێر وكرێیا من ژ خودێ پێڤه‌تر ل سه‌ر كه‌سێ نينه‌، وفه‌رمان ل من هاتییه‌ كرن كو ئه‌ز خۆ ب ده‌ست حوكمێ وى ڤه‌ به‌رده‌
وملله‌تێ نووحى ئه‌و د وى تشتى دا يێ وى بۆ وان ژ خودێ ڤه‌گوهاستى دره‌وين ده‌رێخست، ئينا مه‌ ئه‌و وهه‌چییێ باوه‌رى د گه‌ل وى ئيناى د گه‌مییێ دا ڕزگاركرن، ومه‌ ئه‌و د جهێ دره‌وپێكه‌ران دا ل عه‌ردى كرنه‌ جێگر، وئه‌وێن دره‌و ب ئايه‌تێن مه‌كرى مه‌ خه‌ندقاندن، ڤێجا تو -ئه‌ى موحه‌ممه‌د- به‌رێ خۆ بدێ كانێ دويماهییا وى ملله‌تى ئه‌وێ پێغه‌مبه‌رێ وان ئه‌و ژ عه‌زابا خودێ ترساندين بوو
پاشى پشتى نووحى مه‌ هنده‌ك پێغه‌مبه‌ر (وه‌كى هوود وصالح وئيبراهيم ولووط وشوعه‌يبى وهنده‌كێن دى) بۆ ملله‌تێن وان هنارتن، ڤێجا هه‌ر پێغه‌مبه‌ره‌ك ب نيشانێن ئاشكه‌را ل سه‌ر پێغه‌مبه‌رينییا خۆ بۆ ملله‌تێ خۆ هات، ڤێجا نه‌بوويه‌ كو ئه‌و باوه‌رییێ ب وێ بينن يا ملله‌تێ نووحى ويێن به‌رى وان دره‌و پێ كرى. وكانێ چاوا خودێ خه‌تم ل دلێن ڤان ملله‌تان دا ڤێجا وان باوه‌رى نه‌ئينا، وه‌سا خودێ خه‌تمێ ل دلێن وان ژى دده‌ت يێن وه‌كى وان وپشتى وان هاتين ژ وان يێن پێ ل توخويبێن خودێ داناى، وگوهـدارییا پێغه‌مبه‌رێن خۆ نه‌كرى د وى تشتى دا يێ وان به‌رێ وان دايێ، وه‌ك جزا بۆ وان ژ به‌ر گونه‌هێن وا
پاشى پشتى وان پێغه‌مبه‌ران مه‌ مووسا وهاروون -سلاڤ ل هه‌ر دووان بن- بۆ فيرعه‌ونى ومه‌زنێن ملله‌تێ وى ب ئايه‌تێن ڕاستییا وان بگه‌هينن هنارتن، ئينا وان خۆ ژ قه‌بويلكرنا حه‌قییێ مه‌زنتر لێكر، وئه‌و ملله‌ته‌كێ بوتپه‌رێس وتاوانبار ودره‌وپێكه‌ر بوو
ڤێجا ده‌مێ ئه‌و حه‌قییا مووسا پێ هاتى بۆ فيرعه‌ونى وملله‌تێ وى هاتى وان گۆت: ئه‌و ئايه‌تێن مووسا پێ هاتى هه‌ما سێره‌به‌ندییه‌كا ئاشكه‌رايه
مووساى ب مه‌نده‌هۆشى ڤه‌ ژ گۆتنا وان گۆت: ئه‌رێ هوين دبێژنه‌ حه‌قییێ ده‌مێ بۆ هه‌وه‌ هاتى: ئه‌و سێره‌به‌ندییه‌كا ئاشكه‌رايه‌؟ به‌رێ خۆ بده‌نه‌ سالۆخه‌تێن وێ يا بۆ هه‌وه‌ هاتى دێ بينن ئه‌و حه‌قییه‌. وسێره‌به‌ند ب مراد ناكه‌ڤن، و ل دنيايێ وئاخره‌تێ ب سه‌رناكه‌ڤ
وفيرعه‌ونى وملله‌تێ وى گۆته‌ مووساى: ئه‌رێ تو هاتى دا به‌رێ مه‌ ژ په‌رستنا وى تشتى وه‌رگێڕى يێ مه‌ بابێن خۆ  ل سه‌ر ديتى، ودا مه‌زنى وده‌سهه‌لاتدارى د عه‌ردێ (مصرێ) دا بۆ ته‌ وهاروونى بت؟ وئه‌م باوه‌رییێ نائينين كو هوين هه‌ردو پێغه‌مبه‌رن بۆ مه‌ هاتينه‌ هنارتن؛ دا ئه‌م په‌رستنا خودێ ب تنێ بكه‌ين.
وفيرعه‌ونى گۆت: هه‌ر سێره‌به‌نده‌كێ د سێره‌به‌ندییێ دا شاره‌زا بت هوين بۆ من بينن.
ڤێجا ده‌مێ سێره‌به‌ند هاتينه‌ نك فيرعه‌ونى مووساى گۆته‌ وان: هوين وان گۆپال ووه‌ريسێن د گه‌ل هه‌وه‌ هه‌ين بهاڤێژنه‌ عه‌ردى.
ڤێجا ده‌مێ وان وه‌ريس وگۆپالێن خۆ هاڤێتين مووساى گۆته‌ وان: ئه‌وا هوين پێ هاتين وهه‌وه‌ هاڤێتى سێره‌به‌ندییه‌، هندى خودێ‌یه‌ دێ وێ پويچ كه‌ت، هندى خودێ‌یه‌ كارێ وى چاك ناكه‌ت يێ ب خرابى د عه‌ردێ خودێ دا بگه‌ڕيێت، و ب كرنا گونه‌هێ خرابكارییێ تێدا بكه‌ت.
وخودێ وێ حه‌قییێ يا ئه‌ز بۆ هه‌وه‌ ژ نك وى پێ هاتيم موكم دكه‌ت، وئه‌و ب په‌يڤ وفه‌رمانا خۆ وێ حه‌قییێ ب سه‌ر نه‌حه‌قییا هه‌وه‌ دئێخت، ئه‌گه‌ر خۆ تاوانبارێن گونه‌هكار ژ ملله‌تێ فيرعه‌ونى پێ نه‌خۆش بت ژى.
ڤێجا د گه‌ل وان هێجه‌ت وده‌ليلان ژى يێن خودێ داينه‌ مووسايى -سلاڤ لێ بن- كه‌سێ ژ دوونده‌ها ملله‌تێ وى يێ ئسرائيلی پێڤه‌تر باوه‌رى پێ نه‌ئينا، وئه‌و ژ فيرعه‌ونى ومه‌زنێن ملله‌تێ وى دترسان كو ب عه‌زابدانێ ئه‌و وان دسه‌ر دا ببه‌ن، وبه‌رێ وان ژ دينێ وان وه‌رگێڕن، وهندى فيرعه‌ونه‌ خۆ مه‌زن دكه‌ت و د عه‌ردى دا يێ كوته‌ككاره‌، وهندى ئه‌وه‌ ئه‌و ژ وانه‌ يێن د كوفرێ وخرابكارییێ دا پێ ل توخويبان ددانن.
ومووساى گۆت: ئه‌ى ملله‌تێ من ئه‌گه‌ر هه‌وه‌ باوه‌رى ب خودێ هه‌يه‌ هوين خۆ ب وى پشت گه‌رم بكه‌ن، وخۆ بهێلنه‌ ب هيڤییا وى ڤه‌، ئه‌گه‌ر هوين د ئه‌مرێ وى دانه‌ وگوهدارییا وى دكه‌ن.
ئينا ملله‌تێ مووساى گۆته‌ وى: مه‌ خۆ هێلا ب هيڤییا خودێ ب تنێ ڤه‌، ومه‌ كارێ خۆ هلپسارته‌ وى، خودايێ مه‌ تو وان ب سه‌ر مه‌ نه‌ئێخه‌ ڤێجا ئه‌و چه‌نده‌ بۆ مه‌ ببته‌ فتنه‌ د دينى دا.
و ب دلۆڤانییا خۆ تو مه‌ ژ ملله‌تێ كافر ژ فيرعه‌ونى وملله‌تێ وى ڕزگار بكه‌؛ چونكى وان ئه‌و ب كارێن زه‌حمه‌ت دوه‌ستاندن.
ومه‌ وه‌حى بۆ مووساى وبرايێ وى هاروونى هنارت كو هوين هنده‌ك خانییان بۆ ملله‌تێ خۆ ل (مصرێ) بدانن دا بۆ هه‌وه‌ ببنه‌ جهێ خۆپاراستنێ وڤه‌حه‌ويانێ، وهوين خانییێن خۆ بكه‌نه‌ جهێ كرنا نڤێژان ل ده‌مێ ترسێ، وهوين نڤێژێن فه‌ر ل ده‌مێن وان بكه‌ن. وتو مزگينییێ ب سه‌ركه‌فتنا مسۆگه‌ر و ب خێره‌كا مه‌زن ژ خودێ بده‌ وان خودان باوه‌رێن گوهدارییا خودێ دكه‌ن.
ومووساى گۆت: خودايێ مه‌ ته‌ خه‌مل ومال د ژينا دنيايێ دا يێ دايه‌ فيرعه‌ونى ومه‌زنێن ملله‌تێ وى، ڤێجا وان شوكرا ته‌ نه‌كر، به‌لكى وان ئه‌و مال د ڕێكا دسه‌ردابرنا خه‌لكى دا ب كارئينا، خودايێ مه‌ تو مالێ وان پويچ كه‌؛ دا ئه‌و مفاى ژێ نه‌بينن، وتو خه‌تمێ ل دلێن وان بده‌؛ دا بۆ باوه‌رییێ فره‌هـ نه‌بن، چونكى ئه‌و باوه‌رییێ نائينن حه‌تا عه‌زابا دژوار و ب ئێش نه‌بينن.
خودێ گۆته‌ وان: ب ڕاستى نفرينا هه‌وه‌ هه‌ر دووان هاته‌ ب جهـ ئينان -وئه‌و ب خۆ مووساى نفرين دكر، وهاروونى دگۆت: ئامين، له‌و نفرين بۆ هه‌ر دووان هاته‌ پالڤه‌دان- ڤێجا هوين بميننه‌ ل سه‌ر دينێ خۆ، وبه‌رده‌وامییێ بده‌نه‌ گازییا خۆ بۆ فيرعه‌ونى وملله‌تێ وى، وهوين دويچوونا ڕێكا وى نه‌كه‌ن يێ ڕاستییا سۆز وگه‌فا من نه‌زانت.
ومه‌ ده‌ريا ب ئسرائيلیان دا بڕين حه‌تا ئه‌و ژێ ده‌رباس بووين، ڤێجا فيرعه‌ونى وله‌شكه‌رێ وى ژ زۆردارى وته‌عدايى دا ب دويڤ وان ڤه‌، ووان ژى دا ده‌ريايێ، حه‌تا ده‌مێ خندقين ب فيرعه‌ونى ڕا گه‌هشتى وى گۆت: من باوه‌رى ئينا كو ژ وى خودايى پێڤه‌تر يێ ئسرائيلیان باوه‌رى پێ ئيناى چو خواديێن دى يێن حه‌ق نينن، وئه‌ز ژ وانم يێن باوه‌رى ب ته‌وحيدێ ئيناى وخۆ ب ده‌ست خودێ ڤه‌ به‌رداى.
ژ نوى ئه‌ى فيرعه‌ون، پشتى مرن ب سه‌ر ته‌ دا هاتى تو باوه‌رییێ ب خودێ دئينى، وبه‌رى عه‌زابا خودێ بگه‌هته‌ ته‌ ته‌ گوهدارییا وى نه‌دكر، وتو ژ وان خرابكاران بووى يێن به‌رێ خه‌لكى ژ ڕێكا وى ددا پاش!!
ڤێجا ئه‌ڤرۆ ئه‌م دێ له‌شێ ته‌ دانينه‌ سه‌ر جهه‌كێ بلند ژ عه‌ردى؛ دا هه‌چییێ باوه‌ر نه‌كه‌ت تو يێ مرى ته‌ ببينت؛ ودا تو بۆ وان مرۆڤێن پشتى ته‌ ژى دئێن ببییه‌ عيبره‌ت ونيشان. وهندى پترییا مرۆڤانه‌ ژ هێجه‌ت وده‌ليلێن مه‌ دبێ ئاگه‌هن.
و ب ڕاستى مه‌ ئسرائيلی ل جهه‌كێ چاك وهلبژارتى ل وه‌لاتێ (شامێ ومصرێ) دانان، ومه‌ ژ ڕزقه‌كێ حه‌لال وپاقژ يێ كو ژ عه‌ردێ پيرۆز ده‌ردكه‌ڤت دا وان، ڤێجا ئه‌و د مه‌سه‌لا دينێ خۆ دا ژێك جودا نه‌بوون حه‌تا ئه‌و زانين بۆ وان هاتى يا كو پێتڤى بوو ئه‌و وان بگه‌هينته‌ يه‌ك، و ژ وێ زانينێ به‌حسێ هاتنا موحه‌ممه‌دى بوو يا كو د ته‌وراتێ دا هاتى. هندى خودايێ ته‌يه‌ -ئه‌ى موحه‌ممه‌د- ل ڕۆژا ڕابوونێ دێ حوكمى د ناڤبه‌را وان دا كه‌ت د وى تشتى دا يێ ئه‌و تێدا ژێك جودا بووين.
ڤێجا ئه‌گه‌ر تو -ئه‌ى موحه‌ممه‌د- د گومانێ دا بى ژ ڕاستییا وى تشتى يێ مه‌ بۆ ته‌ گۆتى، تو پسيارا وان بكه‌ يێن به‌رى ته‌ كيتاب خواندى ژ خودانێن ته‌وراتێ وئنجيلێ، هندى ئه‌و چه‌نده‌يه‌ د كيتابێن وان دا هاتییه‌، ب ڕاستى حه‌قى ژ خودايێ ته‌ بۆ ته‌ هاتییه‌ كو تو پێغه‌مبه‌رێ خودێ‌یى، وئه‌ڤ جوهى وفه‌له‌ ڕاستییا ڤێ چه‌ندێ دزانن، وسالۆخه‌تێن ته‌ د كيتابێن خۆ دا دبينن، به‌لێ كافرییێ پێ دكه‌ن، ڤێجا تو ژ وان نه‌به‌ يێن خۆ د ڕاستى ودورستییا ڤێ چه‌ندێ دا ب گومان دئێخن.
وتو -ئه‌ى موحه‌ممه‌د- ژ وان نه‌به‌ يێن دره‌و ب ئايه‌تێن خودێ كرى، ڤێجا تو دێ ژ وان زيانكاران بى يێن خودێ لێ ب غه‌زه‌ب هاتى وئه‌و عه‌زاب داين.
هندى ئه‌ون يێن په‌يڤا خودايێ ته ‌-ئه‌ى موحه‌ممه‌د- ل سه‌ر ب جهـ هاتى كو ئه‌و وان ژ دلۆڤانییا خۆ ده‌ربێخت وعه‌زاب بده‌ت، ئه‌و باوه‌رییێ ب ده‌ليلێن خودێ نائينن، وباوه‌رییێ ب ته‌وحيدا وى نائينن، وكارى ب شريعه‌تێ وى ناكه‌ن.
ئه‌گه‌ر خۆ هه‌مى ئايه‌ت وشيره‌ت بۆ وان بێن ژى حه‌تا ئه‌و ب چاڤ عه‌زابا ب ئێش نه‌بينن، ئه‌و باوه‌رییێ نائينن، وهنگى ژ نوى باوه‌رییا وان مفاى ناگه‌هينته‌ وان.
ونينه‌ خه‌لكێ جهه‌كى باوه‌رى ئينا بت ده‌مێ وان عه‌زاب ديتى، وهنگى باوه‌رییا وان مفا گه‌هاندبتێ، ملله‌تێ يوونسێ كوڕێ مه‌تتاى تێ نه‌بت، ده‌مێ وان زانى عه‌زاب دێ ب سه‌ر وان دا ئێت وان ژ دل تۆبه‌كر، ڤێجا ده‌مێ ڕاستییا تۆبا وان ئاشكه‌را بووى خودێ عه‌زابا شه‌رمزارییێ ژ سه‌ر وان ڕاكر پشتى كو نێزيك بووى ب سه‌ر وان دا بێت، ووى ئه‌و د دنيايێ دا هێلان دا ئه‌و خۆشییێ حه‌تا ده‌مێ مرنا خۆ ببه‌ن.
وئه‌گه‌ر خودايێ ته ڤيابا كو خه‌لك هه‌مى باوه‌رییێ بينن هه‌مى پێكڤه‌ دا باوه‌رییێ ب وێ ئينن يا تو پێ هاتى، به‌لێ وى حكمه‌ته‌ك د وێ چه‌ندێ دا هه‌يه‌، له‌و يێ وى بڤێت ئه‌و به‌رێ وى دده‌ته‌ هيدايه‌تێ ويێ وى بڤێت ئه‌و وى ژ ڕێكا ڕاست به‌رزه‌ دكه‌ت ل دويڤ حكمه‌تا خۆ، و د شيانا ته‌ دا نينه‌ كو تو كوته‌كییێ ل مرۆڤان بكه‌ى حه‌تا ئه‌و باوه‌رییێ بينن.
ونه‌بوويه‌ بۆ نه‌فسه‌كێ كو بێ ده‌ستويرییا خودێ باوه‌رییێ ب خودێ بينت، ڤێجا تو خۆ ب وێ چه‌ندێ ڤه‌ نه‌وه‌ستينه‌، ئه‌و خه‌ما خودێنه‌. وخودێ عه‌زابێ وشه‌رمزارییێ دده‌ته‌ وان يێن خۆ د فه‌رمانا وى نه‌گه‌هينن.
تو بێژه‌ ملله‌تێ خۆ: هوين هزرا خۆ بكه‌ن وعيبره‌تێ ژ وان ئايه‌تێن خودێ يێن ئاشكه‌را بگرن يێن كو ل عه‌سمانان وعه‌ردى هه‌ين، به‌لێ ئه‌و ئايه‌ت وعيبره‌ت وپێغه‌مبه‌رێن به‌نییان ژ عه‌زابا خودێ دترسينن، مفاى ناگه‌هيننه‌ وى ملله‌تێ باوه‌رى ب وێ چه‌ندێ نه‌بت؛ ژ به‌ر پشتدان وڕكدارییا وان.
ڤێجا ما ئه‌ڤه‌ چاڤه‌رێیى تشته‌كى دكه‌ن ژبلی هندێ كو ڕۆژه‌ك ب سه‌ر وان دا بێت ئه‌و عه‌زابا خودێ ب چاڤ ببينن وه‌كى وان ڕۆژێن ب سه‌ر وان دره‌وپێكه‌رێن به‌رى وان دا هاتين؟ تو بێژه‌ وان: ڤێجا هوين چاڤه‌رێیى عه‌زابا خودێ بن ئه‌ز ژى د گه‌ل هه‌وه‌ ژ وانم يێن چاڤه‌رێیى عه‌زابدانا هه‌وه‌.
پاشى ئه‌م پێغه‌مبه‌رێن خۆ وئه‌وێن د گه‌ل وان باوه‌رى ئيناى ڕزگار دكه‌ين، وكانێ چاوا مه‌ ئه‌وێن هه‌ ڕزگاركرن هه‌ر وه‌سا ژ قه‌نجى ودلۆڤانییا خۆ ئه‌م دێ ته ‌-ئه‌ى موحه‌ممه‌د- وئه‌وێن باوه‌رى ب ته‌ ئيناى ژى ڕزگاركه‌ين.
تو بێژه‌ ڤان مرۆڤان: ئه‌گه‌ر هوين ب گومان بن د ڕاستییا دينێ من دا يێ كو ئه‌ز به‌رێ هه‌وه‌ دده‌مێ كو ئيسلامه‌، و د مانا من يا موكم دا ل سه‌ر ڤى دينى، وهه‌وه‌ دڤێت به‌رێ من ژێ وه‌رگێڕن، هندى ئه‌زم ب چ حالێ هه‌بت ئه‌ز په‌رستنا تشته‌كى ژ وان ناكه‌م يێن هوين ژبلی خودێ په‌رستنێ بۆ دكه‌ن، به‌لێ ئه‌ز دێ په‌رستنا وى خودايى كه‌م يێ هه‌وه‌ دمرينت وڕحێن هه‌وه‌ دستينت، وفه‌رمان يا ل من هاتییه‌كرن كو ئه‌ز ژ وان بـم يێن بـاوه‌رییـێ پێ دئينن.
وكو تو خۆ ڕاست ل سه‌ر دينێ ئيسلامێ بگره‌ وبه‌رێ خۆ ژێ وه‌رنه‌گێڕه‌ جوهياتییێ يان فه‌لاتییێ يان هه‌ر دينه‌كێ دى، وتو ژ وان نه‌به‌ يێن هنده‌ك شريكان بۆ خودايێ خۆ د په‌ڕستنێ دا ددانن، ئه‌گه‌ر دێ بییه‌ ژ تێچوويان.
وتو -ئه‌ى موحه‌ممه‌د- ژبلی خودێ گازى ودوعايان ژ يه‌كێ دى نه‌كه‌ نه‌ ژ صه‌نه‌مان ونه‌ ژ چو خوداوه‌ندان؛ چونكى نه‌ ئه‌و چو مفاى دگه‌هينن ونه‌ چو زيانێ، ڤێجا ئه‌گه‌ر ته‌ وه‌ كر وژبلی خودێ ته‌ دوعا ژ وان كر ئه‌و هنگى تو دێ ژ موشركان بى، يێن ب شركێ ونه‌گوهدارییێ زۆردارى ل خۆ كرى.
وئه‌گه‌ر خودێ نه‌خۆشییه‌كێ بگه‌هينته‌ ته‌ ژ وى پێڤه‌تر كه‌س نينه‌ وێ چه‌ندێ ڕاكه‌ت، وئه‌گه‌ر وى به‌رفره‌هییه‌ك بۆ ته‌ ڤيا كه‌س نه‌شێت وێ ژ ته‌ ڤه‌گێڕت، خودێ خۆشى ونه‌خۆشییێ دده‌ته‌ وى يێ وى بڤێت ژ به‌نییێن خۆ، وئه‌و باش گونه‌هـ ژێبرێ گونه‌هێن تۆبه‌كه‌رانه‌، يێ دلۆڤانكاره‌ ب وى يێ باوه‌رییێ ب وى دئينت.
تو بێژه‌ مرۆڤان: ب ڕاستى پێغه‌مبه‌رێ خودێ ب وێ قورئانێ بۆ هه‌وه‌ هاتییه‌ يا كو ڕێكا هيدايه‌تا هه‌وه‌ تێدا هاتییه‌ ئاشكه‌راكرن، ڤێجا هه‌چییێ ب هيدايه‌تا خودێ هاته‌ سه‌ر ڕێ ئه‌و به‌رهه‌مێ كارێ وى بۆ وى دێ زڤڕت، وهه‌چییێ ژ حه‌قییێ لاده‌ت و ل سه‌ر به‌رزه‌بوونێ يێ مجد بت هه‌ما زيانا به‌رزه‌بوونا وى بۆ وى دێ زڤڕت، وئه‌ز ل سه‌ر هه‌وه‌ وه‌كيل نينم كو هوين باوه‌رییێ بينن، به‌لكى هه‌ما ئه‌ز پێغه‌مبه‌رم ئه‌ز وێ دگه‌هينمه‌ هه‌وه‌ يا ئه‌ز پێ هاتيمه‌ هنارتن.
وتو دويچوونا وێ وه‌حییا خودێ بكه‌ يا ئه‌و بۆ ته‌ دهنێرت وكارى پێ بكه‌، وتو بێهنا خۆ ل سه‌ر وان فره‌هـ بكه‌ يێن گوهدارییا ته‌ دكه‌ن، حه‌تا خودێ ب حوكمێ خۆ حوكمى د ناڤبه‌را ته‌ ووان دا بكه‌ت، وئه‌و چێـترينێ حوكمدارانه‌؛ چونكى حوكمێ وى دادییا تمام تێدا هه‌يه‌.
(الر) گۆتن ل سه‌ر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌. ئه‌ڤ كيتابه‌ يا كو خودێ بۆ موحه‌ممه‌دى هنارتى ئايه‌تێن وێ ژ كێماسى وخه‌له‌تییان دپاراستينه‌، پاشى ب ئه‌مر ونه‌هى ودياركرنا حه‌لالی وحه‌رامى ژ لايێ خودێ ڤه‌ يێن هاتينه‌ ئاشكه‌راكرن، ئه‌و خودايێ كاربنه‌جهـ د ڕێڤه‌برنا كاران دا، يێ شاره‌زا د دويماهییا كاران دا.
وئينانه‌خوارا قورئانێ ودياركرن وبه‌رفره‌هكرنا ئه‌حكامێن وێ بۆ هندێیه‌ دا هوين ژ خودێ پێڤه‌تر په‌رستنا كه‌سێ دى نه‌كه‌ن. هندى ئه‌زم ئه‌ز بۆ هه‌وه‌ -گه‌لی مرۆڤان- ژ لايێ خودێ ڤه‌ يێ هاتيم دا هه‌وه‌ ژ عه‌زابا وى بترسينم، ومزگينییێ ب خێرێ بده‌مه‌ هه‌وه‌.
وهوين داخوازێ ژ وى بكه‌ن دا ئه‌و گونه‌هێن هه‌وه‌ ژێ ببه‌ت، پاشى هوين ب په‌شێمانى ڤه‌ ل وى بزڤڕن ئه‌و د دنيايێ دا خۆشییه‌كا باش د ژينه‌كا خۆش دا حه‌تا ده‌مێ هه‌وه‌ دئێت دێ ده‌ته‌ هه‌وه‌، وئه‌و جزايێ هه‌ر خودان قه‌نجى وسه‌راتییه‌كێ ل دويڤ قه‌نجى وسه‌راتییا وى بێ كێماسى دێ ده‌تێ، وئه‌گه‌ر هوين پشت بده‌نه‌ وێ يا ئه‌ز به‌رێ هه‌وه‌ دده‌مێ هندى ئه‌زم ئه‌ز دترسم عه‌زابا ڕۆژه‌كا دژوار كو ڕۆژا قيامه‌تێ يه‌ كو ب سه‌ر هه‌وه‌ دا بێت. وئه‌ڤه‌ گه‌فه‌كا دژواره‌ بۆ وى يێ پشت بده‌ته‌ فه‌رمانێن خودێ وپێغه‌مبه‌رێن وى دره‌وين ده‌ربێخت.
زڤڕينا هه‌وه‌ هه‌مییان پشتى مرنێ بۆ نك خودێ‌یه‌ ڤێجا هوين ژ عه‌زابا وى بترسن، وئه‌و ل سه‌ر ڕاكرن وكۆمكرن وجزادانا هه‌وه‌ يێ خودان شيانه‌.
هندى ئه‌ڤ بوتپه‌رێسه‌نه‌ كوفرێ د سنگێ خۆ دا ڤه‌دشێرن، هه‌مى هزرا وان ئه‌وه‌ يا د دلێ وان دا دێ ژ خودێ ئێته‌ ڤه‌شارتن، ئه‌رێ ده‌مێ ئه‌و خۆ د بن جلكێن خۆ ڤه‌ دپه‌چنن ما ئه‌و نزانن كو چو تشتێ وان يێ ڤه‌شارتى وئاشكه‌را ل به‌ر خودێ به‌رزه‌ نابت؟ هندى ئه‌وه‌ ئه‌و يێ پڕزانايه‌ ب وان نهێنییێن د سنگێن وان دا هه‌ين.
خودێ‌یه‌ ژ قه‌نجییا خۆ ڕزقێ هه‌ر تشته‌كێ ل سه‌ر عه‌ردى ب ڕێڤه‌ دچت دده‌ت، وئه‌و جهێ وى يێ به‌رى مرنێ وپشتى مرنێ ژى دزانت، وئه‌و وى جهى دزانت يێ كو ئه‌و خودان ڕح دێ لێ مرت، ئه‌و هه‌مى د كيتابه‌كا ئاشكه‌را دا ل نك خودێ يا نڤيسیی
وئه‌وه‌ يێ عه‌سمان وعه‌رد وتشتێ د ناڤ وان دا د شه‌ش ڕۆژان دا ئافراندين، وعه‌رشێ وى به‌رى هنگى ل سه‌ر ئاڤێ بوو؛ دا ئه‌و هه‌وه‌ بجه‌ڕبينت كانێ كى ژ هه‌وه‌ باشتر دێ گوهدارییا وى كه‌ت وكارێ چێتر كه‌ت، وكارێ چێتر ئه‌وه‌ يێ خوڕى بۆ خودێ بت و ل دويڤ وێ ڕێكێ بت يا پێغه‌مبه‌ر پێ هاتى. وئه‌گه‌ر تو -ئه‌ى موحه‌ممه‌د- بێژییه‌ بوتپه‌رێسێن ملله‌تێ خۆ: هوين پشتى مرنێ جاره‌كا دى دێ زێندى بنه‌ڤه‌، ئه‌و ب له‌ز دێ بێژن: هندى ئه‌ڤ قورئانه‌يه‌ يا تو بۆ مه‌ دخوينى سێره‌به‌ندییه‌كا ئاشكه‌رايه‌.
وئه‌گه‌ر ئه‌م عه‌زابێ حه‌تا ده‌مه‌كێ ده‌سنيشانكرى ژ ڤان بوتپه‌رێسان دوير بكه‌ين ئه‌و دێ هزر كه‌ن ئه‌و گيرۆ بوو، ودێ بێژن: ئه‌گه‌ر ئه‌ڤ عه‌زابه‌ تشته‌كێ ڕاست بت پا بۆچى نائێت؟ نێ ڕۆژا ئه‌و عه‌زاب دگه‌هته‌ وان كه‌سه‌ك نه‌شێت وێ ژ وان پاشڤه‌ لێ بده‌ت، يان وه‌رگێڕت، وئه‌و عه‌زابا وان به‌رى هنگى تڕانه‌ بۆ خۆ پێ دكرن ژ هه‌مى لايان ڤه‌ دۆر ل وان گرت.
وئه‌گه‌ر مه‌ قه‌نجییه‌ك د گه‌ل مرۆڤه‌كى كر چ دانا ساخله‌مییێ بت يان ته‌ناكرنه‌ك بت يان هه‌ر تشته‌كێ دى بت، پاشى مه‌ ئه‌و قه‌نجى ژێ ستاند، هندى ئه‌وه‌ ئه‌و ژ دلۆڤانییا خودێ گه‌له‌ك دێ يێ بێ هيڤى بت، وحاشاتییا وان قه‌نجییان دێ كه‌ت يێن خودێ د گه‌ل وى كرين.
وئه‌گه‌ر مه‌ دنيا ل به‌ر مرۆڤى خۆشكر وڕزقێ وى به‌رفره‌هكر پشتى كو د ته‌نگاڤییێ دا ژياى، هنگى ئه‌و دێ بێژت: ته‌نگاڤى ونه‌خۆشى من نه‌مان، هندى ئه‌وه‌ ئه‌و ب قه‌نجییان د سه‌ر دا دچت، وزێده‌ مه‌دحان دكه‌ت وخۆ ل سه‌ر سه‌رێ خه‌لكى مه‌زن دكه‌ت.
به‌لێ ئه‌وێن صه‌بر ل سه‌ر نه‌خۆشییێ كێشاى ژ به‌ر باوه‌رییا وان ب خودێ وحسێبكرنا خێرێ، وكريارێن چاك كرين وه‌ك سوپاسى بۆ خودێ، ئه‌ڤان ژێبرنا گونه‌هان وخێره‌كا مه‌زن ل ئاخره‌تێ بۆ وان هه‌يه‌.
ڤێجا نه‌كو تو -ئه‌ى موحه‌ممه‌د ژ به‌ر وێ كوفر ودره‌وپێكرنا مه‌زن يا تو ژ وان دبينى- هنده‌كێ ژ وێ يا خودێ بۆ ته‌ ب وه‌حى هنارتى وفه‌رمان ب گه‌هاندنا وێ ل ته‌ كرى بهێلی، وسنگێ ته‌ پێ ته‌نگ ببت؛ ژ ترسێن هندێ دا كو ئه‌و هنده‌ك داخوازێن ب ته‌ڤه‌ نه‌ئێن ژ ته‌ بكه‌ن، وه‌كى كو بێژن: ئه‌گه‌ر ماله‌كێ مشه‌ ل سه‌ر وى هاتبا خوارێ، يان فريشته‌يه‌ك د گه‌ل وى هاتبا ئه‌و ڕاستگۆ ده‌رێخستبا، ڤێجا تو وێ بگه‌هينه‌ وان يا من بۆ ته‌ ب وه‌حى هنارتى؛ چونكى كارێ ته‌ ئه‌وه‌ تو وان ب وێ وه‌حییێ بترسينى يا بۆ ته‌ هاتى. وخودێ ل سه‌ر هه‌ر تشته‌كى وه‌كيله‌.
يان ئه‌رێ ئه‌ڤ بوتپه‌رێسێن خه‌لكێ (مه‌كه‌هێ) دبێژن: موحه‌ممه‌دى ئه‌ڤ قورئانه‌ ژ نك خۆ چێكرییه‌؟ تو بێژه‌ وان: ئه‌گه‌ر مه‌سه‌له‌ وه‌سا بت وه‌كى هوين دبێژن پا كانێ هوين ده‌هـ سووره‌تێن وه‌كى وێ ژ نك خۆ چێكه‌ن، وهه‌چییێ هوين بشێنێ ژ چێكرییێن خودێ هوين گازى بكه‌نێ؛ دا هاريكارییا هه‌وه‌ د ڤێ چه‌ندێ دا بكه‌ن، ئه‌گه‌ر هوين د گۆتنا خۆ دا دڕاستگۆنه‌.
ڤێجا ئه‌گه‌ر ڤان بوتپه‌رێسان به‌رسڤا هه‌وه‌ نه‌دا -ئه‌ى موحه‌ممه‌د وئه‌وێن باوه‌رى د گه‌ل ئيناى-؛ چونكى ئه‌و نه‌شێن به‌رسڤێ بده‌ن، هوين بزانن كو ئه‌ڤ قورئانه‌ خودێ ب زانينا خۆ بۆ پێغه‌مبه‌رێ خۆ هنارتییه‌ وئه‌و نه‌ گۆتنا مرۆڤانه‌، وهوين بزانن كو ژ خودێ پێڤه‌تر چو خودايێن ب حه‌ق نينن بێنه‌ په‌رستن، ئه‌رێ ڤێجا-پشتى ئه‌ڤ هێجه‌ته‌ بۆ هه‌وه‌ ئاشكه‌را بووى- هوين دێ خۆ ب ده‌ست خودێ وپێغه‌مبه‌رێ وى ڤه‌ به‌رده‌ن؟
هه‌چییێ ب كارێ خۆ ژينا دنيايێ وخه‌ملا وێ بخوازت ئه‌م دێ به‌رهه‌مێ كريارێن وان ب تمامى ده‌ينێ، وتشته‌ك ژ جزايێ وان يێ دنيايێ ژ وان نائێته‌ كێمكرن.
ئه‌ون ل ئاخره‌تێ ژ ئاگرى پێڤه‌تر چو تشته‌ك بۆ وان نينه‌ ئه‌و دێ تامكه‌نه‌ گه‌رما وى، ومفايێ وى تشتێ وان كرى نه‌گه‌هشته‌ وان، وكارێ وان يێ پويچ بوو؛ چونكى بۆ كنارێ خودێ نه‌بوو.
ئه‌رێ ڤێجا هه‌چییێ ل سه‌ر ڕێكه‌كا ڕوهن وئاشكه‌را بت ژ خودايێ خۆ، د باوه‌رییا خۆ دا و د وى تشتى دا يێ ئه‌و ب وێ وه‌حییێ بۆ گازى دكه‌ت يا خودێ ئه‌ڤ هێجه‌تا ئاشكه‌را تێدا ئيناى، وده‌ليله‌كێ دى د دويڤ دا ژ وى ب خۆ بێت ببته‌ شاهد، كو جبريله‌ يان موحه‌ممه‌ده‌ -سلاڤ لێ بن-، وبه‌رى قورئانێ ده‌ليله‌كێ دى ژى ل سه‌ر وێ چه‌ندێ هه‌بت، كو ته‌وراته ‌-ئه‌و كيتابا بۆ مووساى هاتى دا ببته‌ پێشبه‌ر ودلۆڤانى بۆ وان يێن باوه‌رییێ پێ دئينن-، ئه‌رێ ئه‌وێ ل سه‌ر ڤێ ڕێكا ئاشكه‌را بت چێتره‌ يان ژى ئه‌وێ خه‌ما وى هه‌ما ئه‌ڤ دنيايا به‌روه‌خت بت؟ ئه‌وێن هه‌ باوه‌رییێ ب ڤێ قورئانێ دئينن، وهه‌چییێ كوفرێ ب ڤێ قورئانێ بكه‌ت ژ وان يێن دژى پێغه‌مبه‌رى -سلاڤ لێ بن- خۆ داينه‌ يه‌ك جزايێ وى ئاگره‌، هــه‌ر دێ چــتـێ، ڤێجا تو -ئه‌ى موحه‌ممه‌د- د مه‌سه‌لا قورئانێ دا وكو ئه‌و ژ نك خودێ‌یه‌ قه‌ت نه‌كه‌ڤه‌ گومانێ پشتى هێجه‌ت وده‌ليل ل سه‌ر وێ چه‌ندێ هاتين، وتو بزانه‌ كو ئه‌ڤ دينه‌ حه‌قییه‌ ژ خودايێ ته‌، به‌لێ پترییا مرۆڤان باوه‌ر ناكه‌ن.
وكه‌س ژ وى زۆردارتر نينه‌ يێ ژ بێ به‌ختى دره‌وێ ل سه‌ر ناڤێ خودێ بكه‌ت، ل ڕۆژا قيامه‌تێ ئه‌و بۆ خودايێ خۆ دئێنه‌ به‌رچاڤكرن؛ دا ئه‌و حسێبا كارێ وان د گه‌ل وان بكه‌ت، وشاهد ژ ملياكه‌ت وپێغه‌مبه‌ران ويێن دى دبێژن: ئه‌وێن هه‌ يێن د دنيايێ دا دره‌و ل سه‌ر خودايێ خۆ كرى خودێ ل وان ب غه‌زه‌ب هات، وله‌عنه‌ته‌كا بێ ڤه‌بڕين ل وان كر؛ چونكى زۆردارییا وان بووبوو سالۆخه‌ته‌كێ ب وان ڤه‌ نويساى.
ئه‌وێن ڕێكا خودێ يا كو مرۆڤى دگه‌هينته‌ عه‌بدينییا وى ل به‌ر مرۆڤان دگرن، ودخوازن كو ئه‌ڤ ڕێكه‌ يا خوار بت دا د گه‌ل دلچوونێن وان ڕێ بكه‌ڤت، وئه‌و ب ڕۆژا دويماهییێ دكافرن باوه‌رییێ ب ڕابوونێ وجزادانێ نائينن.
ئه‌و كافرێن هه‌ د دنيايێ دا ژ ده‌ست خودێ ده‌رناكه‌ڤن ونه‌شێن ژ وى بڕه‌ڤن، وچو پشته‌ڤان بۆ وان نه‌بووينه‌ عه‌زابا خودێ ژ وان پاشڤه‌ لێ بده‌ن. د جه‌هنه‌مێ دا عه‌زاب ل وان دئێته‌ دژواركرن؛ چونكى وان نه‌دشيا تازه‌ گوهێ خۆ بده‌نه‌ قورئانێ ومفاى بۆ خۆ ژێ ببينن، ووان نه‌دشيا وان ئايه‌تێن خودێ د گه‌ردوونێ دا داناين ببينن؛ چونكى ئه‌و ب كوفرا خۆ ڤه‌ دموژيل بوون.
ئه‌و ئه‌ون يێن ب كرنا دره‌وێ ژ كيسێ خودێ زيان گه‌هاندییه‌ خۆ، وئه‌و خوداوه‌ندێن وان ژ دره‌و دگۆت كو دێ مه‌هده‌رێ بۆ وان كه‌ن چوون و ل وان به‌رزه‌بوون.
ب ڕاستى ئه‌و ل ڕۆژا دويماهییێ ژ هه‌مى مرۆڤان دزيانكارترن؛ چونكى وان ده‌ره‌جێن بلند دانه‌ ب پێكێن نـزم، ڤـێـجـا ئه‌و چوونه‌ جه‌هنه‌مێ وئه‌وه‌ زيانا ئاشكه‌را.
هندى ئه‌ون يێن باوه‌رى ب خودێ وپێغه‌مبه‌رێ وى ئيناى وكريارێن چاك كرين، و د هه‌مى كار وكريارێن خۆ دا خۆ ئێخستییه‌ بن فه‌رمانا خودێ، ئه‌و خه‌لكێ به‌حه‌شتێنه‌، نه‌ ئه‌و تێدا دمرن، ونه‌ چو جاران ژێ ده‌ردكه‌ڤن.
مه‌ته‌لا هه‌ردو ده‌سته‌كان ده‌سته‌كا كوفرێ ويا ئيمانێ وه‌كى مه‌ته‌لا وى كۆره‌يه‌ يێ چو نه‌بينت ووى كه‌ڕى يێ گوهـ ل چو نه‌بت ووى كه‌سێ ب چاڤ وگوهـ بت: ڤێجا ده‌سته‌كا كوفرێ نه‌ حه‌قییێ دبينت ونه‌ ل دويڤ دچت، ونه‌ گوهـ ل وى دبت يێ بۆ ڕێكا خودێ گازى دكه‌ت وپێ دئێته‌ سه‌ر ڕێ، به‌لێ ده‌سته‌كا ئيمانێ ده‌ليلێن خودێ ديتن وگوهـ ل گازيكه‌رێ ڕێكا خودێ بوو و د به‌رسڤێ هات، ئه‌رێ ئه‌ڤ هه‌ردو ده‌سته‌كه‌ دێ وه‌كى يه‌ك بن؟ ئه‌رێ ما هوين بيرا خۆ ل ڤێ چه‌ندێ نائينن ووجه‌كێ بۆ خۆ ژێ وه‌رناگرن؟
و ب ڕاستى مه‌ نووح بۆ ملله‌تێ وى هنارتبوو ڤێجا وى گۆته‌ وان: ئه‌ز يێ هاتيم هه‌وه‌ ژ عه‌زابا خودێ بترسينم، ووێ فه‌رمانا خودێ يا ئه‌ز پێ هاتيمه‌ هنارتن ئاشكه‌را بكه‌م.
ئه‌ز فه‌رمانێ ل هه‌وه‌ دكه‌م كو هوين ژ خودێ پێڤه‌تر په‌رستنا كه‌سێ نه‌كه‌ن، ئه‌ز دترسم -ئه‌گه‌ر هوين په‌رستنا خودێ ب تنێ نه‌كه‌ن- عه‌زابا ڕۆژه‌كا ب ئێش ب سه‌ر هه‌وه‌ دا بێت.
ئينا سه‌رێن كوفرێ ژ ملله‌تێ وى گۆتن: تو نه‌ فريشته‌يى تو مرۆڤى، ڤێجا بۆچى د ناڤبه‌را مه‌ هه‌مییان دا وه‌حى بۆ ته‌ ب تنێ هات؟ وئه‌م دبينين هه‌ما ژ ڕه‌زيلێن مه‌ پێڤه‌تر كه‌س ب دويڤ ته‌ نه‌كه‌فتییه‌ ووان ژى بێ هزركرن دويكه‌فتنا ته‌ يا كرى، وئه‌م نابينين كو هوين ئه‌وێن چووينه‌ د ڤى دينى دا هه‌وه‌ چو سه‌راتى د ڕزقى ومالی دا ل سه‌ر مه‌ هه‌بت، به‌لكى ئه‌م هزر دكه‌ين كو هوين د ڤێ گۆتنا خۆ دا ددره‌وينن.
نووحى گۆت: ئه‌ى ملله‌تێ من ئه‌رێ ئه‌گه‌ر ئه‌ز خودان هێجه‌ته‌كا ئاشكه‌رابم ژ خودايێ خۆ د وى تشتى دا يێ ئه‌ز بۆ هه‌وه‌ پێ هاتيم وئه‌و هندێ بگه‌هينت كو ئه‌ز يێ حه‌قم، و خودێ ژ نك خۆ دلۆڤانییه‌ك دابته‌ من، كو پێغه‌مبه‌رينییه‌، ڤێجا ژ نه‌زانين ودفن بلندییا هه‌وه‌ ئه‌و ل به‌ر هه‌وه‌ هاتبته‌ ڤه‌شارتن، ئه‌رێ ما چێ دبت ئه‌م ب كوته‌كى وێ بكه‌ينه‌ د ده‌ستێن هه‌وه‌ دا يا هه‌وه‌ پێ نه‌خۆش وهوين پێ دكافر؟ ئه‌م وێ چه‌ندێ ناكه‌ين، به‌لێ دێ هه‌وه‌ هێلينه‌ ب هيڤییا خودێ ڤه‌ حه‌تا ئه‌و حوكمى د ناڤبه‌را مه‌ وهه‌وه‌ دا بكه‌ت ب وى ڕه‌نگێ وى دڤێت.
نووحى -سلاڤ لێ بن- گۆته‌ ملله‌تێ خۆ: ئه‌ى ملله‌تێ من سه‌را گازيكرنا هه‌وه‌ بۆ ته‌وحيدا خودێ وكرنا عيباده‌تى بۆ وى ب تنێ ئه‌ز پسيارا ماله‌كى ژ هه‌وه‌ ناكه‌م كو هوين پشتى باوه‌رى ئينانێ بده‌نه‌ من، به‌لێ خێرا شيره‌تكرنا من ل هه‌وه‌ هه‌ما ب تنێ ل سه‌ر خودێ‌یه‌، ونه‌ هێژاى منه‌ ئه‌ز خودان باوه‌ران ده‌ربێخم، هندى ئه‌ون ئه‌و ل ڕۆژا قيامه‌تێ ڕابه‌رى خودايێ خۆ دێ ڕاوه‌ستن، به‌لێ ئه‌ز دبينم هوين ملله‌ته‌كێ نه‌زانن؛ چونكى هوين ژ من دخوازن كو ئه‌ز خۆشتڤییێن خودێ ژ نك خۆ ده‌ربێخم، ووان ژ خۆ دوير بكه‌م.
وئه‌ى ملله‌تێ من كى دێ من ژ خودێ پارێزت ئه‌گه‌ر وى ڤيا سه‌را ده‌رێخستنا خودان باوه‌ران من عه‌زاب بده‌ت؟ ئه‌رێ ما هوين د مه‌سه‌لان ناگه‌هن ونزانن كانێ چ تشت بۆ هه‌وه‌ چێتر و ب مفاتره‌؟
وئه‌ز نابێژمه‌ هه‌وه‌: كو گه‌نجينه‌يێن خودێ د ده‌ستێ من دانه‌، وئه‌ز تشتێ نه‌به‌رچاڤ نزانم، وئه‌ز نه‌فريشته‌يه‌كم ژ فريشته‌يان، وئه‌ز نابێژمه‌ ڤان يێن د چاڤێن هه‌وه‌ دا دكێم ژ خودان باوه‌رێن لاواز: خودێ خێره‌كێ سه‌را كريارێن هه‌وه‌ ناده‌ته‌ هه‌وه‌، خودێ ب تنێ‌یه‌ وى تشتى دزانت يێ د سنگ ودلێن وان دا هه‌ى، وئه‌گه‌ر من ئه‌و چه‌نده‌ كر هنگى ئه‌ز دێ ژ وان بم يێن زۆردارى ل خۆ وغه‌يرى خۆ كرى.
وان گۆت: ئه‌ى نووح ته‌ هه‌ڤڕكى د گه‌ل مه‌ كر وته‌ هه‌ڤڕكییه‌كا زێده‌ ژى كر، ڤێجا كانێ وێ عه‌زابێ ب سه‌ر مه‌ دا بينه‌ يا تو گه‌فان پێ ل مه‌ دكه‌ى ئه‌گه‌ر تو ژ ڕاستگۆيانى د گۆتنا خۆ دا.
نووحى گۆته‌ ملله‌تێ خۆ: هندى خودێ‌یه‌ ئه‌و ب تنێ‌یه‌ دشێت عه‌زابێ ب سه‌ر هه‌وه‌ دا بينت چى گاڤا وى ڤيا، وئه‌گه‌ر وى ڤيا هه‌وه‌ عه‌زاب بده‌ت هوين نه‌شێن خۆ ژ ده‌ست وى ده‌ربێخن؛ چونكى چو تشت نه‌ ل عه‌ردى نه‌ ل عه‌سمانى نه‌شێت وى بێزار بكه‌ت.
وشيره‌تكرن وخۆوه‌ستاندنا من ب هه‌وه‌ ڤه‌ كو هوين باوه‌رییێ بينن چو مفاى ناگه‌هينته‌ هه‌وه‌، ئه‌گه‌ر خودێ ڤيابت كو هه‌وه‌ ڕێ به‌رزه‌ بكه‌ت وتێ ببه‌ت، ئه‌وه‌ خودايێ هه‌وه‌، وهوين ل ئاخره‌تێ بۆ حسێبێ وجزادانێ دێ زڤڕنه‌ نك وى.
به‌لكى ئه‌ڤ بوتپه‌رێسه‌ دبێژن: نووحى ئه‌ڤ گۆتنه‌ ژ نك خۆ چێكرییه‌؟ تو بێژه‌ وان: ئه‌گه‌ر من ئه‌و ژ نك خۆ گۆتبت و ب دويڤ خودێ ڤه‌ نابت گونه‌ها وێ چه‌ندێ ل سه‌ر من ب تنێ‌یه‌، وئه‌گه‌ر ئه‌ز يێ ڕاستگۆبـم يێن تـاوانـبـار وگونـه‌هكار هوينن، وئه‌زێ به‌ريمه‌ ژ كوفر ودره‌وپێكرن وتاوانا هه‌وه‌.
وده‌مێ عه‌زاب ل سه‌ر ملله‌تێ نووحى -سلاڤ لێ بن- فه‌ربووى خودێ وه‌حى بۆ وى هنارت كو ژ وان پێڤه‌تر يێن به‌رى نوكه‌ باوه‌رى ئيناى كه‌سه‌كێ دى ژ وان باوه‌رییێ نائينت، ڤێجا تو ئه‌ى نووح ژ به‌ر كارێ وان دكر ب خه‌م نه‌كه‌ڤه‌.
وتو ل به‌ر چاڤێن مه‌ و ب پاراستن وڕازيبوونا مه‌ پاپۆڕێ چێكه‌، وتو داخوازێ ژ من نه‌كه‌ كو ئه‌ز ڤان يێن ب كوفرێ زۆردارى ل خۆ كرى ژ ملله‌تێ ته‌ ڤه‌هێلم، هندى ئه‌ون ئه‌و ب تووفانێ دێ خندقن. وئه‌ڤ ئايه‌ته‌ هندێ دگه‌هينت كو سالۆخه‌تێ چاڤى بۆ خودێ هه‌يه‌ ب ڕه‌نگه‌كێ هێژاى وى بت.
ونووحى پاپۆڕ چێ دكر، وهه‌ر جاره‌كا كۆمه‌ك ژ مه‌زنێن ملله‌تێ وى د به‌ر وى ڕا چووبان يارى بۆ خۆ پێ دكرن، نووحى گۆته‌ وان: ئه‌گه‌ر هوين ئه‌ڤرۆ -ژ نه‌زانينا خۆ ب ڕاستییا سۆزا خودێ- يارییان بۆ خۆ ب مه‌ بكه‌ن، ئه‌م ژى سوباهى ده‌مێ هوين دخندقن دێ يارییان بۆ خۆ ب هه‌وه‌ كه‌ين كانێ چاوا هوين يارییان ب مه‌ دكه‌ن.
ڤێجا ده‌مێ فه‌رمانا خودێ ب وێ چه‌ندێ هات هوين دێ زانن: كانێ عه‌زابا خودێ د دنيايێ دا دێ ب سه‌ر كێ دا ئێت ووى شه‌رمزار كه‌ت، و ل ئاخره‌تێ ژى عه‌زابه‌كا به‌رده‌وام وبێ ڤه‌بڕين دێ ب سه‌ر دا ئێت؟
حه‌تا ده‌مێ كو فه‌رمانا مه‌ ب تێبرنا وان هاتى وه‌كى مه‌ سۆز ب وێ چه‌ندێ دايه‌ نووحى، وئاڤ ب ڕه‌نگه‌كێ بۆش ژ ته‌نويرێ فويرياى دا ببته‌ نيشان ل سه‌ر هاتنا عه‌زابێ، مه‌ گۆته‌ نووحى: ژ هه‌ر ڕه‌نگه‌كى ژ حه‌يوانه‌تان يه‌كێ نێر ويه‌كا مێ تو بكه‌ د پاپۆڕێ دا، و ژ مرۆڤێن مالا خۆ ژى هلگره‌ ئه‌و تێ نه‌بن يێن گۆتن ب عه‌زابدانا وى بۆرى ژ وان يێن باوه‌رى نه‌ئيناى وه‌كى كوڕێ وى وژنا وى، وهه‌چییێ باوه‌رى ئيناى ژ ملله‌تێ ته‌ تو هلگره‌، وكێم تێ نه‌بن كه‌سێ باوه‌رى د گه‌ل وى نه‌ئينا بوو هه‌ر چه‌نده‌ ئه‌و گه‌له‌ك د ناڤ وان دا مابوو ژى.
ونووحى گۆته‌ وان يێن باوه‌رى د گه‌ل وى ئيناى: هوين ل پاپۆڕێ سويار ببن، ڕێڤه‌چوونا وێ ل سه‌ر ئاڤێ دێ ب ناڤێ خودێ بت، وڕاوه‌ستانا وێ ژى دێ ب ناڤێ خودێ بت. هندى خودايێ منه‌ باش گونه‌هـ ژێبرێ گونه‌هێن وان به‌نییێن خۆيه‌ يێن تۆبه‌ بكه‌ن، يێ دلۆڤانكاره‌ ب وان پشتى تۆبه‌كرنێ وان عه‌زاب ناده‌ت.
ووێ پاپۆڕێ ئه‌و د ناڤ وان پێلان ڕا برن يێن كو هند بلند دبوون حه‌تا وه‌كى چيايان لێ دهاتن، ونووحى گازى كوڕێ خۆ كر -وئه‌و يێ ل جهه‌كێ ڤه‌ده‌ر بوو- ئينا نووحى گۆتێ: ئه‌ى كوڕكێ من د گه‌ل مه‌ ل پاپۆڕێ سويار ببه‌، وتو د گه‌ل وان نه‌به‌ يێن كافرى ب خودێ كرى دا نه‌خندقى.
كوڕێ نووحى گۆت: ئه‌ز دێ خۆ گه‌هينمه‌ چيايه‌كى دا ئه‌ز پێ ژ ئاڤێ قورتال ببم، ونه‌خندقم، ئينا نووحى به‌رسڤا وى دا: ئه‌ڤرۆ كه‌س نينه‌ حوكمێ خودێ پاشڤه‌ ببه‌ت كو خه‌لك بێنه‌ تێبرن وخه‌ندقاندن ئه‌و تێ نه‌بت يێ خودێ ڕه‌حم پێ برى، ڤێجا باوه‌رییێ بينه‌ و د گه‌ل مه‌ ل پاپۆڕێ سويار ببه‌، وپێلا بلند كه‌فته‌ ناڤبه‌را نووحى وكوڕێ وى، وئه‌و بوو ژ وان يێن خندقين وتێچووين.
و -پشتى ملله‌تێ نووحى تێچووى- خودێ گۆته‌ عه‌ردى: ئه‌ى عه‌ردۆ تو ئاڤا خۆ داعويره‌، وئه‌ى عه‌سمان بارانێ ڕاوه‌ستينه‌، وئاڤ كێمبوو وهشكبوو، وفه‌رمانا خودێ ب تێبرنا ملله‌تێ نووحى ب جهـ هات، وپاپۆڕ ل سه‌ر چيايێ جوودى ڕاوه‌ستا، وهاته‌ گۆتن: دويركرن وتێچوون بۆ وى ملله‌تێ زۆردار بت يێ پێ ل توخويبێن خودێ داناى، وباوه‌رى نه‌ئيناى.
ونووحى گازى خودايێ خۆ كر وگۆت: خودايێ من ته‌ سۆز دابوو من كو تو من وعه‌يالێ من ژ خه‌ندقاندن وتێچوونێ ڕزگار بكه‌ى، وهندى ئه‌ڤ كوڕێ منه‌ يه‌ك ژ مرۆڤێن منه‌، وهندى سۆزا ته‌يه‌ ئه‌و ڕاستییه‌ يا چو خيلاف تێدا نه‌، وتو ژ هه‌مى حوكمداران دادكه‌رترى.
خودێ گۆت: ئه‌ى نووح هندى ئه‌و كوڕێ ته‌يه‌ يێ تێچووى ئه‌و نه‌ ژ وان مرۆڤێن ته‌يه‌ يێن من سۆز دايه‌ته‌ كو ئه‌ز وان ڕزگار بكه‌م؛ چونكى ئه‌و كافره‌، وكارێ وى نه‌ يێ چاكه‌، وئه‌ز ته‌ ژ هندێ دده‌مه‌ پاش‌ كو تو پسيارا تشته‌كێ تو چو ژێ نه‌زانى ژ من بكه‌ى، هندى ئه‌زم ئه‌ز شيره‌تێ ل ته‌ دكه‌م دا تو ب پسياركرنا ڤى تشتى نه‌بییه‌ ژ نه‌زانان.
نووحى گۆت: خودايێ من هندى ئه‌زم ئه‌ز خۆ ب ته‌ دپارێزم كو ئه‌ز پسيارا وى تشتى ژ ته‌ بكه‌م يێ من چو زانين پێ نه‌هه‌ى، وئه‌گه‌ر تو گونه‌ها من ژێ نه‌به‌ى، و ب دلۆڤانییا خۆ دلۆڤانییێ ب من نه‌به‌ى، ئه‌ز دێ ژ وان بم يێن زيان گه‌هاندییه‌ خۆ.
خودێ گۆت: ئه‌ى نووح ب ته‌ناهى وسلامه‌تى ژ لايێ مه‌ ڤه‌ تو ژ پاپۆڕێ وه‌ره‌ خوارێ، و ب پيرۆزى ڤه‌ ل سه‌ر ته‌ و ل سه‌ر وان ملله‌تێن د گه‌ل ته‌ دا. وهنده‌ك كۆم وملله‌ت هه‌نه‌ ئه‌م د ژينا دنيايێ دا خۆشییێ دێ ده‌ينێ، حه‌تا ڕۆژا وان دئێت، پاشى عه‌زابه‌كا ب ئێش ژ لايێ مه‌ڤه‌ ل ڕۆژا قيامه‌تێ دێ گه‌هته‌ وان.
ئــه‌و سـه‌رهاتییا هه‌ يا مه‌ بۆ ته‌ ڤه‌گێڕاى ژ به‌حسێ نووحى وملله‌تێ وى -ئه‌ى موحه‌ممه‌د- ژ وان ده‌نگ وباسێن بۆرى يێن نه‌به‌رچاڤن، ئه‌م بۆ ته‌ ب وه‌حى دهنێرين، نه‌ ته‌ ونه‌ ملله‌تێ ته‌ به‌رى ڤێ چه‌ندێ ئه‌و نه‌دزانى، ڤێجا بێهنا خۆ ل سه‌ر نه‌خۆشى ودره‌وپێكرنا ملله‌تێ خۆ فره‌هـ بكه‌، وه‌كى پێغه‌مبه‌ران به‌رى ته‌ بێهنا خۆ فره‌هـ كرى، هندى دويماهییا باشه‌ ل دنيايێ وئاخره‌تێ بۆ وان ته‌قوادارانه‌ يێن ژ خودێ دترسن.
ومه‌ بۆ عادییان برايێ وان هوود هنارت، وى گۆته‌ وان: ئه‌ى ملله‌تێ من خودێ ب تنێ بپه‌رێسن، ژ وى پێڤه‌تر هه‌وه‌ چو خودايێن هێژاى په‌رستنێ نينن، ڤێجا هوين عه‌بدينییا وى ب تنێ بكه‌ن، وهوين ب ڤێ دانانا شريكان بۆ خودێ د په‌رستنێ دا ژ دره‌وكه‌رانه‌.
ئه‌ى ملله‌تێ من ئه‌ز سه‌را ڤێ گازییا خۆ بۆ هه‌وه‌ كو هوين په‌رستنا خودێ ب تنێ بكه‌ن وپه‌رستنا صه‌نه‌مان بهێلن پسيارا چو كرێیان ژ هه‌وه‌ ناكه‌م، هه‌ما كرێیا من ب تنێ ل سه‌ر وى خودايه‌ يێ ئه‌ز ئافرانديم، ئه‌رێ ما هوين فام ناكه‌ن وحه‌قییێ ونه‌حه‌قییێ ژێك ناڤاڤێرن؟
وئه‌ى ملله‌تێ من هوين ب باوه‌رى ئينانێ داخوازا ژێبرنا گونه‌هان بۆ خۆ ژ خودێ بكه‌ن، پاشى ل وى بزڤڕن و ژ كرنا گونه‌هان په‌شێمان ببن، ئه‌گه‌ر هه‌وه‌ ئه‌و چه‌نده‌ كر خودێ گه‌له‌ك بارانێ دێ ده‌ته‌ هه‌وه‌، وخێر وخێراتێن هه‌وه‌ دێ زێده‌ بن، و ب دانا قه‌نجییان وزێده‌كرنا دوونده‌هێ ئه‌و دێ هێزا هه‌وه‌ زێده‌ كه‌ت، وهوين پشت نه‌ده‌نه‌ وێ يا من به‌رێ هه‌وه‌ دايێ وڕكدارییێ ل سه‌ر تاوانا خۆ نه‌كه‌ن.
وان گۆت: ئه‌ى هوود چو هێجه‌تێن ئاشكه‌را د گه‌ل ته‌ نينن ڕاستییا گۆتنا ته‌ بۆ مه‌ ديار بكه‌ت، وئه‌م ژ به‌ر گۆتنا ته‌ وان خوداوه‌ندێن خۆ ناهێلين يێن ئه‌م دپه‌رێسين، وئه‌م نه‌ ئه‌وين يێن باوه‌رییێ ب وێ دئينن يا تو دبێژى.
ئه‌م تشته‌كى نابێژين ژبلی هندێ كو هنده‌ك خوداوه‌ندێن مه‌ تو يێ هنگافتى ژ بـه‌ر كو تو خه‌لكى ژ په‌رستنا وان دده‌يه‌ پاش. وى گۆته‌ وان: هندى ئه‌زم ئه‌ز خودێ ل سه‌ر گۆتنا خۆ دكه‌مه‌ شاهد، وئه‌ز هه‌وه‌ ژى دكه‌مه‌ شاهد كو ئه‌زێ به‌ريمه‌ ژ وى تشتێ هوين بۆ خودێ دكه‌نه‌ هه‌ڤپشك.
ڤێجا هوين وئه‌و خوداوه‌ندێن هه‌وه‌ بۆ خۆ داناين ل خرابییا من بگه‌ڕيێن وزيانێ بگه‌هيننه‌ من، وهوين ده‌مه‌كێ كێم ژى خۆ گيرۆ نه‌كه‌ن؛ ئه‌ڤه‌ ژ به‌ر هندێ بوو چونكى هوودى دزانى نه‌ ئه‌و ونه‌ خوداوه‌ندێن وان نه‌شێن چو نه‌خۆشییێ بگه‌هيننه‌ وى.
هندى ئه‌زم من يێ خۆ هێلايه‌ ب هيڤییا خودێ ڤه‌ خودايێ خۆ وخودايێ هه‌وه‌، ئه‌وه‌ خودانێ هه‌ر تشته‌كى، وخودان ڕحه‌ك نينه‌ ل سه‌ر ڤى عه‌ردى ب ڕێڤه‌ بچت ئه‌گه‌ر خودێ خودانێ وى نه‌بت، وئه‌و د بن فه‌رمانا خودێ دا نه‌بت. هندى خودايێ منه‌ يێ ل سه‌ر ڕێكه‌كا ڕاست، ئـانـه‌كۆ ئه‌و د حوكم وشريعه‌تێ خۆ دا يێ دادكه‌ره‌.
ڤێجا ئه‌گه‌ر هوين پشت بده‌نه‌ وێ گازییا ئه‌ز به‌رێ هه‌وه‌ دده‌مێ كو ته‌وحيد وپه‌رستنا خودێ ب تنێ‌یه‌ ب ڕاستى من په‌ياما خودايێ خۆ گه‌هانده‌ هه‌وه‌، وهه‌وه‌ چو هێجه‌ت نه‌مان، وكو هه‌وه‌ باوه‌رى ب خودێ نه‌ئينا ئه‌و دێ هه‌وه‌ تێ به‌ت وملله‌ته‌كێ دى ئينت و ل شوينا هه‌وه‌ دانت‌، وهوين ب تشته‌كى زيانێ ل وى ناكه‌ن، هندى خودايێ منه‌ ل سه‌ر هه‌ر تشته‌كى پارێزه‌ره‌، ئه‌وه‌ يێ من دپارێزت وناهێلت هوين نه‌خۆشییێ بگه‌هيننه‌ من.
وده‌مێ فه‌رمانا مه‌ ب عه‌زابدانا ملله‌تێ هوودى هاتى مه‌ ژ قه‌نجیا خۆ هوود وخودان باوه‌ر ژ وێ عه‌زابێ ڕزگاركرن، ومه‌ ئه‌و ژ عه‌زابه‌كا دژوار ڕزگاركرن يا كو خودێ دايه‌ عادییان.
وئه‌وێن هه‌ عادى بوون باوه‌رى ب ئايه‌تێن خودايێ خۆ نه‌ئينابوو وگوهدارییا پێغه‌مبه‌رێن وى نه‌كربوو، ووان گوهدارییا فه‌رمانا هه‌ر يه‌كێ خۆ ژ خودێ مه‌زنتر دبينت وحه‌قییێ قه‌بويل نه‌كه‌ت كر.
و د ڤێ دنيايێ دا له‌عنه‌تا خودێ ب دويڤ وان دا هاته‌ هنارتن و ل ڕۆژا قيامه‌تێ غه‌زه‌با خودێ. نێ هندى عادى بوون كافرى ب خودايێ خۆ كربوو. نێ تێ چوون ونه‌مان بۆ عادییێن ملله‌تێ هوودى بت.
ومه‌ بۆ ثه‌موودییان برايێ وان صالح هنارت، ئينا وى گۆته‌ وان: ئه‌ى ملله‌تێ من په‌رستنا خودێ ب تنێ بكه‌ن، وهوين ژ دل عيباده‌تى بۆ وى بكه‌ن؛ چونكى هه‌وه‌ ژ وى پێڤه‌تر چو خودايێن دى يێن حه‌ق نينن، ئه‌وه‌ يێ ده‌ست ب ئافراندنا هه‌وه‌ كرى ژ عه‌ردى ده‌مێ بابێ هه‌وه‌ ئاده‌م ژێ چێكرى، ووى هوين كرنه‌ ئاڤاكه‌رێن عه‌ردى، ڤێجا هوين داخوازا ژێبرنا گونه‌هان بۆ خۆ ژ وى بكه‌ن، وهوين ب تۆبه‌كا دورست ڤه‌ ل وى بزڤڕن. هندى خودايێ منه‌ يێ نێزيكى وییه‌ يێ ژ دل عيباده‌تى بۆ وى بكه‌ت، و ل وى بزڤڕت، وئه‌و د به‌رسڤا وى دئێت ئه‌گه‌ر وى دوعا ژێ كرن.
ثه‌موودییان گۆته‌ صالحی: ب ڕاستى به‌رى تو ڤێ گۆتنێ بێژيه‌ مه‌ هيڤییا مه‌ ئه‌و بوو تو ببییه‌ يه‌ك ژ مه‌زنێن مه‌، ئه‌رێ تو مه‌ پاشڤه‌ لێ دده‌ى كو ئه‌م وان خوداوه‌ندان بپه‌رێسين يێن بابێن مه‌ په‌رستنا وان دكر؟ وهندى ئه‌مين ئه‌م يێن د گومانێ دا ژ وێ گازییا تو به‌رێ مه‌ دده‌يێ كو ئه‌م خودێ ب تنێ بپه‌رێسين.
صالحى گۆته‌ ملله‌تێ خۆ: ئه‌ى ملله‌تێ من بێژنه‌ من ئه‌گه‌ر ئه‌ز ل سه‌ر ڕێكه‌كا ئاشكه‌را بم ژ خودايێ خۆ وپێغه‌مبه‌رينى وكاربنه‌جهى ژ نك وى بۆ من هاتبت، ئه‌رێ ئه‌و كییه‌ يێ بشێت عه‌زابا خودێ ژ من پاشڤه‌ ببه‌ت ئه‌گه‌ر من گوهدارییا وى نه‌كر وپه‌ياما وى نه‌گه‌هانده‌ هه‌وه‌ وشيره‌ت ل هه‌وه‌ نه‌كرن؟ ئێدى هوين ژبلی زيانێ وبه‌رزه‌كرنێ ودويركرنا ژ حه‌قییێ تشته‌كى ل من زێده‌ ناكه‌ن.
وئه‌ى ملله‌تێ من ئه‌ڤ حێشتره‌ خودێ بۆ هه‌وه‌ يا كرییه‌ نيشان وده‌ليله‌ك ڕاستییا من د ڤێ گازییێ دا يا ئه‌ز به‌رێ هه‌وه‌ دده‌مێ ئاشكه‌را دكه‌ت، ڤێجا هوين وێ بهێلن دا ل عه‌ردێ خودێ بچه‌رت چونكى ڕزقێ وێ ل سه‌ر هه‌وه‌ نينه‌، وهوين ب ڤه‌كوشتنێ ده‌ست نه‌كه‌نێ، چونكى ئه‌گه‌ر هه‌وه‌ وه‌ كر پشتى ڤه‌كوشتنا وێ ب ده‌مه‌كێ نێزيك عه‌زابه‌ك ژ خودێ دێ هه‌وه‌ گرت.
ئينا وان ئه‌و دره‌وين ده‌رێخست وحێشتر ڤه‌كوشت، ڤێجا صالحى گۆته‌ وان: سێ ڕۆژان هوين ل وارێ خۆ خۆشییێ ببه‌ن، پشتى وان هه‌ر سێ ڕۆژان مسۆگه‌ر عه‌زاب دێ ب سه‌ر هه‌وه‌ دا ئێت، وئه‌ڤه‌ سۆزه‌كه‌ ژ خودێ دره‌و تێدا نينه‌، وهه‌ر دێ ئێت.
ڤێجا ده‌مێ فه‌رمانا مه‌ ب تێبرنا ثه‌موودییان هاتى مه‌ ژ دلۆڤانییا خۆ صالح وئه‌وێن د گه‌ل دا باوه‌رى ئيناى ڕزگاركرن، ومه‌ ئه‌و ژ ڕه‌زيلی وشه‌رمزارییا وێ ڕۆژێ ڕزگاركرن. هندى خودايێ ته‌يه‌- ئه‌ى موحه‌ممه‌د- ئه‌وه‌ خودان هێزێ زال، و ژ زالبوون وهێزدارییا وى بوو وى ملله‌تێن سه‌رداچووى تێبرن، وپێغه‌مبه‌ر ودويكه‌فتییێن وان ڕزگاركرن
وده‌نگه‌كێ ب هێز وبلند ثه‌موودییێن زۆردار گرتن، ڤێجا ئه‌و ل وارێ خۆ بوونه‌ هنده‌ك كه‌له‌خێن مرار وكه‌فتنه‌ سه‌ر ده‌ڤى.
هه‌ر وه‌كى ئه‌و -ژ له‌زێن نه‌مانا وان دا- ده‌مه‌كى ل وى جهى نه‌بووين. نێ هندى ثه‌موودى بوون وان باوه‌رى ب خودايێ خۆ نه‌ئينا بوو. نێ تێچوون ودويركه‌فتنا ژ دلۆڤانییا خودێ بۆ ثه‌موودییان بت، ڤێجا ئه‌و چه‌ند دڕه‌زيل ودل نـه‌خـۆشـن!!
و ب ڕاستى فريشته‌ هاتبوونه‌ نك ئيبراهيمى دا مزگينییێ ب بوونا ئيسحاقى ويه‌عقووبى د دويڤ وى دا بده‌نه‌ وى وژنكا وى، ئينا وان گۆت: سلاڤ ل ته‌ بن، وى د به‌رسڤا وان دا گۆت: سلاڤ ل هه‌وه‌ بن، وئه‌و ب له‌ز چوو وگۆلكه‌كا قه‌له‌و وسۆركرى بۆ وان ئينا دا ئه‌و ژێ بخۆ
ڤێجا ده‌مێ ئيبراهيمى ديتى ئه‌و ده‌ستێن خۆ درێژ ناكه‌نێ و ژێ ناخۆن، ئه‌و چه‌نده‌ ل دلێ وى نه‌هات، وئه‌و د دل دا ب ترسێ حه‌سيا و د وان دا كه‌فته‌ گومانێ، فريشته‌يان -ده‌مێ ديتى ئيبراهيم يێ دترست- گۆت: نه‌ترسه‌ ئه‌م ملياكه‌تێن خودايێ ته‌ينه‌ ئه‌م بۆ ملله‌تێ لووطى يێن هاتينه‌ هنارتن دا وان تێ ببه‌ي
وژنكا ئيبراهيمى -ساڕا- ئه‌وا ل پشت په‌رده‌ى ژ پییان ڤه‌ ڕاوه‌ستاى گوهـ ل ئاخفتنێ دبوو، ئينا ژ مه‌نده‌هۆشییا وى تشتى دا يێ وێ گوهـ لێ بووى وێ كره‌ كه‌نى، ئينا مه‌ ل سه‌ر ئه‌زمانێ ملياكه‌تان مزگينى دا وێ كو دێ وێ ژ ئيبراهيمى كوڕه‌ك بت ناڤێ وى دێ ئيسحاق بت، ودێ وێ نه‌ڤییه‌ك ژ وى كوڕى هه‌بت، كو يه‌عقووبه‌.
وێ ژ مه‌نده‌هۆشى گۆت: وه‌ى بۆ من چاوا دێ من كوڕه‌ك بت وئه‌ز يا پيربوويم، وئه‌ڤه‌ زه‌لامێ من ژى يێ پيربووى و ب ناڤ سال ڤه‌ چووى؟ هندى بوونا بچويكه‌كییه‌ ژ يه‌كا وه‌كى من وزه‌لامێ من ل پيراتییێ تشته‌كێ عه‌جێبه
فريشته‌يان گۆته‌ وێ: ئه‌رێ تو ژ حوكم وفه‌رمانا خودێ يا حێبه‌تییى؟ دلۆڤانى وپيرۆزییا خودێ ل سه‌ر هه‌وه‌ بنه‌مالا پێغه‌مبه‌رينییێ هه‌يه‌. هندى ئه‌وه‌ سالۆخه‌ت وكريارێن وى جهێ مه‌دح وسوپاسییێنه‌، وئه‌و د وان سالۆخه‌ت وكرياران دا خودانێ بلندى ومه‌زنییێ يه
ڤێجا ده‌مێ ترس ژ ئيبراهيمى چووى ژ به‌ر نه‌خوارنا مێهڤانێن وى بۆ خوارنێ، ومزگينى ب ئيسحاق ويه‌عقووبى بۆ وى هاتییه‌ دان، ئه‌و ما دان وستاندن د ده‌رحه‌قا تێبرنا ملله‌تێ لووطى دا د گه‌ل هنارتییێن مه‌ ك
هندى ئيبراهيمه‌ گه‌له‌ك يێ ئارامه‌ حه‌ز ژ هندێ ناكه‌ت له‌ز د عه‌زابدانێ دا بێته‌ كرن، گه‌له‌ك خۆ بۆ خودێ دشكێنت وهه‌وار دكه‌تێ، وئه‌و د هه‌مى كارێن خۆ دا ل خودێ دزڤڕ
هنارتییێن خودێ گۆت: ئه‌ى ئيبراهيم، تو ده‌ڤ ژ ڤێ هه‌ڤڕكییێ به‌رده‌ وداخوازا دلۆڤانییێ بۆ ملله‌تێ لووطى نه‌كه‌؛ چونكى وان يا خۆ هێژاى عه‌زابێ كرى، وفه‌رمانا خودايێ ته‌ هاتییه‌ كو وان تێ ببه‌ت، وهندى ئه‌ون عه‌زابه‌كا نه‌ئێته‌ زڤڕاندن ژ خودايێ وان دێ گه‌هته‌ وا
وده‌مێ هنارتییێن مه‌ هاتينه‌ نك لووطى هاتنا وان بۆ وى يا خۆش نه‌بوو وئه‌و ژێ ته‌نگاڤ بوو؛ چونكى وى نه‌دزانى كو ئه‌و هنارتییێن خودێنه‌، ڤێجا ئه‌و ژ به‌ر ملله‌تێ خۆ ژ وان ترسا، وگۆت: ئه‌ڤه‌ ڕۆژه‌كا دژوار ونه‌خۆشه
وملله‌تێ لووطى ب غار هاتنه‌ نك وى بۆ داخوازییا كرنا خرابییێ، وبه‌رى هنگى وان خرابى د گه‌ل زه‌لامان دكر، ئينا لووطى گۆته‌ ملله‌تێ خــۆ: ئــه‌ڤــه‌ كــچێن منن وان ماره‌ بكه‌ن ئه‌و بۆ هه‌وه‌ پاقژتره‌ ژ وێ يا هوين دخوازن -ووى گۆت: كچێن من؛ چونكى هه‌ر پێغه‌مبه‌ره‌ك بۆ ئوممه‌تا خۆ وه‌كى بابێ يه‌ بۆ عه‌يالی- ڤێجا هوين ژ خودێ بترسن وخۆ ژ عه‌زابا وى بپارێزن، وهوين شه‌رما من نه‌به‌ن وته‌عدايییێ ل مێهڤانێن من نه‌كه‌ن، ئه‌رێ ما زه‌لامه‌كێ سه‌رڕاست د ناڤ هه‌وه‌ دا نينه‌، به‌رێ هه‌وه‌ ژ كرنا خرابییێ بده‌ته‌ پا
ملله‌تێ لووطى گوتنه‌ وى: به‌رى نوكه‌ ژى ته‌ يێ زانى كو مه‌ چو پێتڤى ب ژنان نينه‌، وهندى تويى تو دزانى كانێ مه‌ چ دڤێت، ئانه‌كۆ ژ زه‌لامان پێڤه‌تر مه‌ كه‌س نه‌ڤێت.
ده‌مێ وان ڕژدى ل سه‌ر كرنا خرابییێ كرى وى گۆته‌ وان: ئه‌گه‌ر ئه‌ز شيابامه‌ هه‌وه‌ يان من هنده‌ك پشته‌ڤان هه‌بان د گه‌ل من بان، يان من ئويجاخه‌ك هه‌با پشته‌ڤانییا من كربا، من نه‌ دهێلا هوين وێ بكه‌ن يا هه‌وه‌ دڤێت.
فريشته‌يان گۆت: ئه‌ى لووط هندى ئه‌مين ئه‌م هنارتییێن خودايێ ته‌ينه‌ وى ئه‌م يێن هنارتين دا ئه‌م وان تێ ببه‌ين، وئه‌و ناگه‌هنه‌ ته‌، ڤێجا تو ومرۆڤێن خۆ ل دويماهییا شه‌ڤێ ژ ڤى گوندى ده‌ركه‌ڤن، وكه‌س ژ هه‌وه‌ ل خۆ نه‌زڤڕت؛ دا عه‌زابێ نه‌بينت ونه‌گه‌هتێ، به‌لێ ژنا ته‌ ئه‌وا ب كوفرێ ونفاقێ خيانه‌ت ل ته‌ كرى ئه‌و دێ گه‌هته‌ وێ يا گه‌هشتییه‌ ملله‌تێ وێ، هندى سپێده‌يه‌ ژڤانێ تێبرنا وانه‌، وسپێده‌ ده‌مه‌كێ نێزيكه‌.
ڤێجا ده‌مێ فه‌رمانا مه‌ ب هاتنه‌ خوارا عه‌زابێ ل سه‌ر وان هه‌مییان هاتى مه‌ ژۆرییا وى گوندێ ئه‌و لێ دژيان كره‌ ژێرى وده‌رنشيفكر، ومه‌ ئه‌و به‌رێن ژ ته‌قنا ڕه‌ق وهشك هاتينه‌ دورستكرن ل وان باراندن. ئه‌و به‌ر ب ڕێزكرى بوون.
و ل نك خودايێ ته‌ دده‌سنيشانكرى بوون نه‌ وه‌كى به‌رێن عه‌ردى بوون، وئه‌ڤ به‌رێن خودێ ل ملله‌تێ لووطى باراندين ژ كافرێن قوره‌يشییان د دوير نينن كو ل وان ژى بێنه‌ باراندن. وئه‌ڤه‌ گه‌فه‌كه‌ ژ خودێ بۆ هه‌ر كه‌سێ ژ بن ئه‌مرێ وى ده‌ركه‌ڤت.
ومه‌ بۆ خه‌لكێ (مه‌ديه‌نێ) برايێ وان شوعه‌يب هنارت، ئينا وى گۆت: ئه‌ى ملله‌تێ من په‌رستنا خودێ ب تنێ بكه‌ن، هه‌وه‌ ژ وى پێڤه‌تر چو خودا يێن هێژاى په‌رستنێ نينن، وهوين مافێ مرۆڤان د پيڤان وكێشانێ دا كێم نه‌كه‌ن، هندى ئه‌زم ئه‌ز دبينم هوين د ژينه‌كا به‌رفه‌ره‌هـ وده‌وله‌مه‌ند دا دژين، وهندى ئه‌زم ژ به‌ر كێمكرنا هه‌وه‌ بۆ كێشان وپيڤانان ئه‌ز دترسم عه‌زابا ڕۆژه‌كا وه‌سا ب سه‌ر هه‌وه‌ دا بێت كو دۆرێ ل هه‌وه‌ بگرت.
وئه‌ى ملله‌تێ من هوين ب دادییێ پيڤان وكێشانێ پێك بينن، ومافێن مرۆڤان د هه‌مى تشتان دا كێم نه‌كه‌ن، وهوين د عه‌ردى دا نه‌گه‌ڕن بێ ئه‌مرییا خودێ بكه‌ن وخرابكارییێ به‌لاڤ كه‌ن.
ئه‌و مفايێ حه‌لال يێ بۆ هه‌وه‌ دمينت پشتى هوين كێشان وپيڤانێ ب دورستى پێك بينن بۆ هه‌وه‌ چێتره‌ ژ وى مالێ حه‌رام يێ هوين ب حيله‌ ب ده‌ست خۆ ڤه‌ دئينن، ئه‌گه‌ر ب دورستى هه‌وه‌ باوه‌رى ب خودێ هه‌بت، هوين پێگيرییێ ب فه‌رمانا وى بكه‌ن، وئه‌ز ل سه‌ر هه‌وه‌ زێره‌ڤان نينم كارێ هه‌وه‌ بهژمێرم.
وان گۆت: ئه‌ى شوعه‌يب ئه‌رێ ئه‌و نڤێژا تو دكه‌ى فه‌رمانێ ل ته‌ دكه‌ت كو ئه‌م په‌رستنا وان صه‌نه‌مان بهێلين يێن بابێن مه‌ په‌رستن بۆ دكر، يان ئه‌م وان فه‌ند وفێلێن مه‌ دڤێن د مالێ خۆ دا بكه‌ين؟ ووان -ب تڕانه‌پێكرن ڤه‌- گۆته‌ وى: ب ڕاستى هندى تويى تو مرۆڤه‌كێ ئارام وسه‌رڕاستى.
شوعه‌يبى گۆت: ئه‌ى ملله‌تێ من هوين چ دبێژن ئه‌گه‌ر ئه‌ز ل سه‌ر ڕێكه‌كا ئاشكه‌رابم ژ خودايێ خۆ -د وى تشتى دا يێ ئه‌ز به‌رێ هه‌وه‌ دده‌مێ كو هوين په‌رستنێ بۆ خودێ ب تنێ بكه‌ن، وحيلێ د مالی دا نه‌كه‌ن- ووى ژ نك خۆ ڕزقه‌كێ به‌رفره‌هـ وحه‌لال وباش دابته‌ من؟ ومن نه‌ڤێت ئه‌ز هه‌وه‌ ژ تشته‌كى بده‌مه‌ پاش، پاشى ئه‌ز ب خۆ دپشت هه‌وه‌ ڕا بچم وى تشتى بكه‌م، وهه‌ما من ب ڤى كارێ خۆ ژ چاككرنێ پێڤه‌تر چو ددى نه‌ڤێت، وهه‌ما ڕێككه‌فتنا من -د گه‌ل ڕاستییێ وچاككرنا هه‌وه‌- ب خودێ ب تنێ‌یه‌، من خۆ ب هيڤییا خودێ ب تنێ ڤه‌ هێلايه‌ وئه‌ز ب تۆبه‌كرنێ ل وى دزڤڕم.
وئه‌ى ملله‌تێ من بلا دوژمناتى ونه‌ڤيانا هه‌وه‌ بۆ من وه‌ ل هه‌وه‌ نه‌كه‌ت هوين به‌رده‌وامییێ ل سه‌ر وێ كوفرێ بكه‌ن يا هوين ل سه‌ر، ڤێجا ئه‌و بێته‌ سه‌رێ هه‌وه‌ يا هاتییه‌ سه‌رێ ملله‌تێ نووحى يان ملله‌تێ هوودى يان ملله‌تێ صالحى، وملله‌تێ لووطى وئه‌و عه‌زابا هاتییه‌ سه‌رێ وان ژ هه‌وه‌ يێ دويره‌ نينه‌ نه‌ ژ لايێ جهى ڤه‌ ونه‌ ژ لايێ ده‌مى ڤه‌.
وهوين داخوازا ژێبرنا گونه‌هان ژ خودايێ خۆ بكه‌ن، پاشى ل گوهدارییا وى بزڤڕن وبه‌رده‌وام ل سه‌ر وێ چه‌ندێ بمينن. هندى خودايێ منه‌ دلۆڤانكارێ خودان ڤيانه‌ بۆ وى يێ تۆبه‌ بكه‌ت. وئايه‌ت هندێ دگه‌هينت كو خودێ سالۆخه‌تێ دلۆڤانییێ وڤيانێ هه‌يه‌، ب ڕه‌نگه‌كێ هێژاى وى بت.
وان گۆت: ئه‌ى شوعه‌يب ئه‌م د گه‌له‌كێ ژ وێ ناگه‌هين يا تو دبێژى، وهندى ئه‌مين ئه‌م ته‌ د ناڤ خۆ دا لاواز دبينين وتو نه‌ ژ مه‌زن وسه‌رۆكێن مه‌يى، وئه‌گه‌ر ژ به‌ر ئويجاخا ته‌ نه‌با -كو ئه‌و ژى ل سه‌ر دينێ وان بوون- ئه‌م دا به‌ران ل ته‌ بارينين، وته‌ چو ڕێز وبهايێ خۆ ل نك مه‌ نينه‌.
وى گۆت: ئه‌ى ملله‌تێ من ئه‌رێ ما ئويجاخا من ل به‌ر هه‌وه‌ ژ خودێ ب بهاتره‌؟ وهه‌وه‌ فه‌رمانا خودايێ خۆ هاڤێتییه‌ پشت خۆ، هوين پێگيرییێ ب گۆتنێن وى ناكه‌ن، هندى خودايێ منه‌ دۆرا ل وى تشتى گرتى يێ هوين دكه‌ن، هندى دندكه‌كێ ژ كار وكريارێن هه‌وه‌ ل به‌ر وى به‌رزه‌ نابت، وئه‌و دوير يان نێزيك دێ هه‌وه‌ سه‌را وى كارى جزا ده‌ت.
وئه‌ى ملله‌تێ من هه‌ر كاره‌كێ ژ هه‌وه‌ بێت هوين د جهێ خۆ دا بكه‌ن، هندى ئه‌زم ئه‌ز دێ ل سه‌ر ڕێكا خۆ كارى كه‌م وبه‌رێ هه‌وه‌ ده‌مه‌ ته‌وحيدێ، پاشى هوين دێ زانن كانێ كى ژ مه‌ عه‌زابه‌كا وه‌سا دێ ب سه‌رى ئێت كو وى شه‌رمزار بكه‌ت، وكانێ كى ژ مه‌ د گۆتنا خۆ دا يێ دره‌وينه‌، ئه‌ز يان هوين؟ وهوين چاڤه‌رێیى وێ بن يا كو دێ ب سه‌رێ هه‌وه‌ ئێت ئه‌ز د گه‌ل هه‌وه‌ ژ زێره‌ڤانامه‌. وئه‌ڤه‌ گه‌فه‌كا دژواره‌ بۆ وان.
ڤێجا ده‌مێ فه‌رمانا مه‌ ب تێبرنا ملله‌تێ شوعه‌يبى هاتى مه‌ ب دلۆڤانییه‌كێ ژ نك خۆ پێغه‌مبه‌رێ خۆ شوعه‌يب وئه‌وێن باوه‌رى د گه‌ل وى ئيناى ڕزگاركرن، وقێڕییه‌كێ ژ عه‌سمانى ئه‌وێن زۆردارى كرى گرتن، وئه‌و تێبرن، ڤێجا ئه‌و ل وارێ خۆ كه‌فتنه‌ سه‌ر چۆكان وهشك بوون ومرن.
هه‌ر وه‌كى ئه‌و ده‌مه‌كى د وى جهى دا نه‌بووين. نێ دويركه‌فتن وتێچوون بۆ (مه‌ديه‌ن) بت -كو خودێ ئه‌و تێبرين وشه‌رمزاركرين- هه‌ر وه‌كى ثه‌موودى تێچووين، وئه‌ڤ هه‌ردو ئويجاخه‌ د تێبرنێ دا دپشكدار بوون.
و ب ڕاستى مه‌ مووسا ب ده‌ليلێن ئاشكه‌را ل سه‌ر ته‌وحيدا خۆ وهێجه‌ته‌كا ڕوهن بۆ وى يێ ب دله‌كێ ساخله‌م هزرا خۆ تێدا بكه‌ت هنارت، ئه‌و ده‌ليل وهێجه‌تێن دره‌وا وى ئاشكه‌را دكه‌ت يێ خوداينییێ بۆ خۆ ده‌ست نيشان بكه‌ت.
مه‌ مووسا بۆ فيرعه‌ونى ومه‌زنێن ملله‌تێ وى هنارت، ئينا فيرعه‌ون كافربوو وفه‌رمان ل ملله‌تێ خۆ كر كو دويكه‌فتنا وى بكه‌ن، ووان گوهدارییا وى كر، و ب گۆتنا مووساى نه‌كر، وچو هيدايه‌ت وسه‌رڕاستى د كارێ فيرعه‌ونى دا نه‌بوو، به‌لكى نه‌زانين وبه‌رزه‌بوون وكوفر وسه‌رڕه‌قى تێدا هه‌بوو.
ل ڕۆژا قيامه‌تێ فيرعه‌ون ب به‌را ملله‌تێ خۆ دكه‌ڤت حه‌تا وان دبه‌ته‌ ئاگرى، و چ پيسه‌ جهه‌ ئه‌و دچنىَ!
و د گه‌ل وێ عه‌زابا خودێ د دنيايێ دا دايه‌ وان كو ئه‌و د ده‌ريايێ دا خه‌ندقاندين له‌عنه‌ت ژى ب دويڤ وان دا هنارت، و ل ڕۆژا قيامه‌تێ ژى وى ب برنا وان بۆ ئاگرى له‌عنه‌ته‌كا دى ب دويڤ وان دا هنارت، و چ پيسه‌ عه‌زاب وله‌عنه‌ته‌ ل دنيايێ وئاخره‌تێ ل سه‌ر وان كۆمبووى.
ئه‌وا هه‌ يا كو مه‌ بۆ ته‌ گۆتى -ئه‌ى موحه‌ممه‌د- ژ ده‌نگ وباسێن وان گوندانه‌ يێن مه‌ خه‌لكێ وان تێبرين ئه‌م بۆ ته‌ دبێژين، و ژ وان گوندان هنده‌ك هه‌نه‌ هێشتا شوينوارێن وان دبه‌رچاڤن، و ژ وان هه‌نه‌ يێن شوينوارێن وان ژى نه‌ماين.
وتێبرنا وان تشته‌كێ نه‌حه‌ق نه‌بوو، به‌لكى وان ب شركێ وخرابكارییا د عه‌ردى دا زۆردارى ل خۆ كربوو، ڤێجا وان خوداوه‌ندێن وان ژبلی خودێ دوعا ژێ دكرن ودخواست كو خرابییێ ژ وان دوير بكه‌ن چو مفا نه‌گه‌هانده‌ وان ده‌مێ فه‌رمانا خودايێ ته‌ ب عه‌زابدانا وان هاتى، وخوداوه‌ندێن وان ژبلی تێچوون وزيانێ تشته‌ك ل وان زێده‌ نه‌كر.
وكانێ چاوا من خه‌لكێ وان گوندێن زۆردار ب عه‌زابێ گرتن ده‌مێ وان بێ ئه‌مرییا من كرى، وه‌سا ئه‌ز دێ خه‌لكێ گوندێن دى ژى ب عه‌زابێ گرم ئه‌گه‌ر وان ب كوفرا ب خودێ ونه‌گوهدارییا وى زۆردارى ل خۆ كر. هندى گرتنا وییه‌ ب عه‌زابێ يا ب ئێش ودژواره‌.
هندى د گرتنا مه‌ دايه‌ بۆ خه‌لكێ گوندێن زۆردار شيره‌ت وعيبره‌ته‌ك بۆ وى هه‌يه‌ يێ ژ عه‌زابا خودێ يا ل ڕۆژا قيامه‌تێ بترست، ئه‌وێ ڕۆژا مرۆڤ هه‌مى تێدا بۆ حسێبێ وجزادانێ دئێنه‌ كۆمكرن، وخه‌لك هه‌مى وێ ڕۆژێ دبينن.
وئه‌م ڕۆژا قيامه‌تێ ژ هه‌وه‌ پاشڤه‌ نابه‌ین بۆ ده‌مه‌كێ ل نك مه‌ ئاشكه‌را نه‌بت، نه‌ ئه‌و ژ وى ده‌مێ كێمتر لێ دئێت يێ مه‌ بۆ داناى نه‌ زێده‌تر.
ده‌مێ ڕۆژا قيامه‌تێ دئێت، نه‌فسه‌ك بێ ده‌ستويرییا خودايێ خۆ نائاخڤت، ڤێجا ژ وان هه‌يه‌ يێ دل نه‌خۆش وهێژاى عه‌زابێ، و ژ وان هه‌يه‌ يێ دلشاد وقه‌نجى د گه‌ل هاتییه‌ كرن.
ڤێجا هندى ئه‌ون يێن د دنيايێ دا ژ به‌ر باوه‌رییا وان يا خراب وكارێ وان يێ نه‌باش دل نه‌خۆش بووين، جهێ وان ئاگره‌، ژ به‌ر دژوارییا عه‌زابێ يا ئه‌و تێدا ل وێرێ بێهن به‌ردان وبێهن هلكێشان ب كرێتترين ڕه‌نگ وان دگرت، هه‌روهه‌ر ئه‌و دێ تێدا مينن هندى عه‌سمان وعه‌رد هه‌بن، ڤێجا نه‌ عه‌زابا وان ب دويماهى دئێت ونه‌ دئێته‌ ڤه‌بڕين، به‌لكى هه‌را به‌رده‌وامه‌، وه‌سا تێ نه‌بت ئه‌گه‌ر خودايێ ته‌ ڤيا گونه‌هكارێن خه‌لكێ ته‌وحيدێ پشتى ده‌مه‌كى ژ ئاگرى بينته‌ ده‌ر.
هــنــدى خـودايێ ته‌يه ‌-ئه‌ى موحه‌ممه‌د- هه‌ر تشته‌كێ وى بڤێت ئه‌و دكه‌ت.
وئه‌وێن خودێ دلشادى ب ڕزقێ وان كرى ئه‌و دێ چنه‌ د به‌حه‌شتێ دا هندى عه‌سمان وعه‌رد هه‌بن ئه‌و دێ تێدا بن، ئه‌و ده‌سته‌ك تێ نه‌بت يا خودێ ڤياى وان گيرۆ بكه‌ت، كو گونه‌هكارێن خه‌لكێ ته‌وحيدێنه‌، ئه‌و ده‌مه‌كى دێ ميننه‌ د ئاگرى دا پاشى ب حه‌زكرن ودلۆڤانییا خودێ ئه‌و دێ ژ ئاگرى ده‌ركه‌ڤن وچنه‌ به‌حه‌شتێ، وخودايێ ته‌ دانه‌كا بێ ڤه‌بڕين د به‌حه‌شتێ دا دێ ده‌ته‌ ڤان دلشادان.
ڤێجا تو -ئه‌ى موحه‌ممه‌د- د مه‌سه‌لا نه‌حه‌قییا وى تشتى دا يێ كافرێن ملله‌تێ ته‌ دپه‌رێسن ب گومان نه‌كه‌ڤه‌، ژ وان صه‌نه‌مان پێڤه‌تر يێن بابێن وان به‌رێ دپه‌رێسين ئه‌و په‌رستنا تشته‌كێ دى ناكه‌ن، وهندى ئه‌مين ئه‌م بارا وان ژ وێ سـۆزا مـه‌ دايێ بێ كێماتى دێ ده‌ينێ.
وب ڕاستى مه‌ كيتاب كو ته‌وراته‌ دابوو مووساى، ئينا ملله‌تێ وى د ده‌رحه‌قا وێ دا ژێك جودابوون، ڤێجا هنده‌كان باوه‌رى پێ ئينا وهنده‌ك پێ كافر بوون. وئه‌گه‌ر نه‌ ژ به‌ر په‌يڤا خودايێ ته‌ بايه‌ كو له‌زێ د عه‌زابدانا به‌نییێن خۆ دا نه‌كه‌ت، د دنيايێ دا حوكمێ خۆ ب تێبرنا دره‌وپێكه‌ران و ب ڕزگاركرنا خودان باوه‌ران دا ب جهـ ئينت. وهندى كافرێن ملله‌تێ ته‌نه‌ -ئه‌ى موحه‌ممه‌د- د مه‌سه‌لا ڤێ قورئانێ دا د گومانه‌كا گومان دانه‌.
وهه‌مى ئه‌ڤ ملله‌تێن جودا جودا يێن مه‌ به‌حسێ وان بۆ ته‌ كرى خودايێ ته‌ جزايێ كريارێن وان ل ڕۆژا قيامه‌تێ ب دورستى دێ ده‌تێ، ئه‌گه‌ر وان قه‌نجى كربت دێ قه‌نجییێ ده‌تێ، وئه‌گه‌ر خرابى كربت دێ خرابییێ ده‌تێ، هندى خودايێ ته‌يه‌ ب كارێ ئه‌ڤ بوتپه‌رێسه‌ دكه‌ن يێ شاره‌زايه‌.
ڤێجا تو -ئه‌ى موحه‌ممه‌د- وهه‌چییێ د گه‌ل ته‌ تۆبه‌كرى وه‌سا خۆ ل سه‌ر ڕێكێ ڕاست بكه‌ن وه‌كى خودايێ ته‌ فه‌رمان پێ كرى، وهوين پێ ل وان توخويبان نه‌دانن يێن خودێ بۆ هه‌وه‌ داناين، هندى خودايێ هه‌وه‌يه‌ ب هه‌مى كريارێن هوين دكه‌ن يێ بينه‌ره‌، تشته‌ك ژێ ل وى به‌رزه‌ نابت، وئه‌و دێ هه‌وه‌ سه‌را وان جزاده‌ت.
وهوين مه‌يلدارییێ بۆ ڤان كافرێن زۆردار نه‌كه‌ن، دا ئاگر ب هه‌وه‌ نه‌كه‌ڤت، وهه‌وه‌ ژبلی خودێ چو پشته‌ڤان نينن هه‌وه‌ ب سه‌ر بێخن، وسه‌ركارییا هه‌وه‌ بكه‌ن.
وتو -ئه‌ى موحه‌ممه‌د- ب دورستى ب كرنا نڤێژێ ڕاببه‌ ل هه‌ردو لايێن ڕۆژێ ل سپێدێ وئێڤارى، و د هنده‌ك ده‌مێن شه‌ڤێ دا. هندى كرنا باشییانه‌ گونه‌هێن بۆرى ژێ دبه‌ت، وفه‌رمان ب كرنا نڤێژێ ودياركرنا هندێ كو باشى گونه‌هان ژێ دبه‌ن، بيرئينانه‌كه‌ بۆ وى يێ بيرا خۆ لێ بينته‌ڤه‌ ووجه‌كێ بۆ خۆ ژێ بگرت.
وتو -ئه‌ى موحه‌ممه‌د- بێهنا خۆ ل سه‌ر نڤێژێ فره‌هـ بكه‌، و ل سه‌ر هه‌ر نه‌خۆشییه‌كا تو ژ بوتپه‌رێسێن ملله‌تێ خۆ ببينى؛ چونكى هندى خودێ‌یه‌ خێرا كريارێن قه‌نجيكاران به‌رزه‌ ناكه‌ت.
ئه‌رێ وما ژ وان ملله‌تێن بۆرى هنده‌ك به‌رمايێن خێرخواز وخودانێن چاكییێ نه‌بوون كافران ژ كوفرا وان پاشڤه‌ لێ بده‌ن، ونه‌هێلن ئه‌و خرابكارییێ د عه‌ردى دا بكه‌ن، ژ وان ملله‌تان كێم تێ نه‌بن ژ وان يێن باوه‌رى ئيناى كه‌س نه‌بوو وێ چه‌ندێ بكه‌ت، ڤێجا خودێ ئه‌و هژمارا كێم ژ وێ عه‌زابێ ڕزگاركرن يا دايه‌ زۆرداران. وپترییا وان -ژ يێن زۆردارى ل خۆ كرى- دويكه‌فتنا وان خۆشییێن دنيايێ كر يێن بۆ وان هاتينه‌ دان، وده‌مێ وان ئه‌ڤ چه‌نده‌ كرى ئه‌و دتاوانبار وزۆردار بوون، له‌و ئه‌و هێژاى عه‌زابێ بوون.
ونه‌بوويه‌ كو خودايێ ته ‌-ئه‌ى موحه‌ممه‌د- گونده‌كى ژ گوندان تێ ببه‌ت وخه‌لكێ وى چاكییێ د عه‌ردى دا بكه‌ن، وخۆ ژ زۆردارییێ وخرابكارییێ بده‌نه‌ پاش، به‌لكى ئه‌و ژ به‌ر زۆردارى وخرابكارییا وان وان تێ دبه‌ت.
وئه‌گه‌ر خودايێ ته‌ حه‌زكربا دا مرۆڤان هه‌مییان كه‌ته‌ يه‌ك ده‌سته‌ك و ل سه‌ر يه‌ك دينى كۆم كه‌ت كو دينێ ئيسلامێیه‌، به‌لێ وى ئه‌ڤ چه‌نده‌ حه‌زنه‌كرییه‌، ڤێجا مرۆڤ د دينێن خۆ دا هه‌ر دێ مينن دژێكجودا؛ ئه‌ڤه‌ ل دويڤ حكمه‌تا وییه‌.
ئه‌و تێ نه‌بن يێن خودايێ ته‌ دلۆڤانى پێ برى ڤێجا وان باوه‌رى ب خودێ ئيناى ودويكه‌فتنا پێغه‌مبه‌رێن وى كرى، هندى ئه‌ون ئه‌و د ته‌وحيدا خودێ دا و د وى تشتى دا يێن پێغه‌مبه‌ر پێ ژ نك خودێ هاتين ژێك جودا نابن، وحكمه‌تا خودێ وه‌سا خواستییه‌ كو وى ئه‌و ل سه‌ر دو ده‌سته‌كان ئافراندينه‌: ده‌سته‌كه‌كا دل نه‌خۆش وده‌سته‌كه‌كا دلشاد، وهه‌ر يه‌كى ئه‌و ڕێ ل به‌ر يا هاتییى خۆشكرن يا ئه‌و بۆ هاتییه‌ ئافراندن. و ب ڤێ چه‌ندێ سۆزا خودێ داى ب جهـ دئێت: كو ئه‌و جه‌هنه‌مێ ژ وان ئه‌جنه‌ ومرۆڤێن دويكه‌فتنا ئبليسى كرى دێ تژى كه‌ت.
وئه‌م ژ ده‌نگ وباسێن وان پێغه‌مبه‌رێن به‌رى ته ‌-ئه‌ى موحه‌ممه‌د- هندێ بۆ ته‌ دبێژين هندى ته‌ پێتڤى پێ هه‌ى كو دلێ ته‌ پێ موكم ببت وتو بشێى پێ ب كارێ پێغه‌مبه‌رينییێ ڕاببى، و ب ڕاستى د ڤێ سووره‌تێ دا ئاشكه‌راكرنا وێ حه‌قییێ يا تو ل سه‌ر هـاتییه‌، وشيره‌ته‌كـا كافر پێ پاشڤه‌ بچن بۆ ته‌ تێدا هاتییه‌، وبيرئينانه‌كا خودان باوه‌ر بيرا خۆ پێ بيننه‌ ڤه‌.
وتو -ئه‌ى موحه‌ممه‌د- بێژه‌ وان كافران يێن باوه‌رییێ ب ته‌وحيدا خودێ نائينن: كارێ هه‌وه‌ بڤێت ژ به‌رگرییا گازییا ئيسلامێ ونه‌ياره‌تییا پێغه‌مبه‌رى وهه‌ڤالێن وى هوين بكه‌ن، هندى ئه‌مين ئه‌م ژى دێ ل دويڤ ڕێبازا خۆ كو مانا ل سه‌ر دينییه‌ و ب جهئينانا فه‌رمانا خودێ‌یه‌ دێ كارى كه‌ين.
وهوين چاڤه‌ڕێیى دويماهییا مه‌ بن، ئه‌م ژى چاڤه‌ڕێیى دويماهییا هه‌وه‌ينه‌. وئه‌ڤه‌ گه‌فه‌كه‌ بۆ وان.
وزانينا تشتێ نه‌به‌رچاڤ ل عه‌سمانان وعه‌ردى بۆ خودێ‌یه‌، وكار هه‌مى ل ڕۆژا قيامه‌تێ بۆ نك وى دزڤڕن، ڤێجا تو -ئه‌ى موحه‌ممه‌د- په‌رستنا وى بكه‌ وخۆ بهێله‌ ب هيڤییا وى ڤه‌، وخودايێ ته‌ يێ بێ ئاگه‌هـ نينه‌ ژ كارێ هوين دكه‌ن چ باشى بت چ خرابى، وئه‌و جزايێ هه‌ر يه‌كى ل دويڤ كارێ وى دێ ده‌تێ.
(الر) گۆتن ل دۆر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌. ئه‌ڤ ئايه‌ته‌ د حه‌لالكرن وحه‌رامكرن وهيدايه‌تا خۆ دا ئايه‌تێن كيتابا ڕوهن وئاشكه‌رانه‌.
هندى ئه‌مين مه‌ ئه‌ڤ قورئانه‌ ب زمانێ عه‌ره‌بان يا ئينايه‌ خوارێ؛ دا به‌لكى هوين -گه‌لی عه‌ره‌بان-د ڕامانێن وێ بگه‌هن، وكارى ب هيدايه‌تا وێ بكه‌ن.
ئه‌ى موحه‌ممه‌د ب ئينانه‌ خوارا ڤێ قورئانێ بۆ ته‌ ئه‌م باشترين چيرۆكان بۆ ته‌ ڤه‌دگێڕين، ئه‌گه‌ر چ به‌رى هاتنه‌خوارا وێ بۆ ته‌ تو د ده‌رحه‌قا ڤان چيرۆكان دا ژ بێ ئاگه‌هان بووى، ته‌ تشته‌ك ژێ نه‌ دزانى.
تو -ئه‌ى موحه‌ممه‌د- گۆتنا يووسفى بۆ ملله‌تێ خۆ بێژه‌ ده‌مێ وى گۆتییه‌ بابێ خۆ: هندى ئه‌زم من د خه‌ونێ دا دديت يازده‌ ستێران، وڕۆژ وهه‌يڤێ ژى خۆ بۆ من دچه‌ماندن. وئه‌ڤ خه‌ونه‌ بۆ يووسفى مزگينییه‌ك بوو ب وێ پێكا بلند يا ئه‌و د دنيايێ وئاخره‌تێ دا دێ گه‌هتێ.
يه‌عقووبى گۆته‌ كوڕێ خۆ يووسفى: ئه‌ى كوڕكێ من ڤێ خه‌ونا خۆ بۆ برايێن خۆ نه‌بێژه‌ دا ئه‌و حه‌سويدییێ ب ته‌ نه‌به‌ن، ودوژمناتییا ته‌ نه‌كه‌ن، وپيلانگێڕییێ نه‌كه‌ن كو ته‌ تێ ببه‌ن، هندى شه‌يتانه‌ ئه‌و بۆ مرۆڤى دوژمنه‌كێ ئاشكه‌رايه‌.
وكانێ چاوا خودێ ئه‌ڤ خه‌ونه‌ نيشا ته‌ دا وه‌سا ئه‌و دێ ته‌ هلبژێرت وزانينا ته‌عبيرا خه‌ونێن مرۆڤان نيشا ته‌ ده‌ت، وئه‌و دێ قه‌نجییا خۆ ل سه‌ر ته‌ و ل سه‌ر بنه‌مالا يه‌عقووبى ب پێغه‌مبه‌رينییێ پێك ئينت، كانێ چاوا وى ب پێغه‌مبه‌رينییێ قه‌نجییا خۆ ل سه‌ر هه‌ردو بابێن ته‌ ئيبراهيم وئيسحاقى به‌رى نوكه‌ پێك ئيناى. هندى خودايێ ته‌يه‌ يێ پڕزانايه‌ ب وى يێ ئه‌و هلبژێرت ژ به‌نییێن خۆ، يێ كاربنه‌جهه‌ د ڕێڤه‌برنا كارێ به‌نییێن خۆ
ب ڕاستى د سه‌رهاتییا يووسفى وبرايێن وى دا عيبره‌ت وده‌ليل ل سه‌ر شيان وكاربنه‌جهییا خودێ هه‌بوون بۆ وى يێ پسيارا سه‌رهاتییێن وان بكه‌ت، وحه‌ز بكه‌ت سه‌رهاتییا وان بزانت.
ده‌مێ برابابێن يووسفى د ناڤبه‌را خۆ دا گۆتى: هندى يووسف وبرايێ وى يێ دايبابییه‌ ئه‌و ل نك بابێ مه‌ ژ مه‌ دخوشتڤيترن، ئه‌و وان هه‌ردووان ب پێش مه‌ دئێخت، وئه‌م كۆمه‌كا خودان هێز وهژمارين، هندى بابێ مه‌يه‌ يێ د خه‌له‌تییه‌كا ئاشكه‌را دا كو بێ ئه‌گه‌ره‌كا دورست ئه‌و وان هه‌ردووان ب سه‌ر مه‌ دئێخت.
هوين يووسفى بكوژن يان ژى وى بهاڤێنه‌ عه‌رده‌كێ دوير ژ ئاڤاهییان ڤيانا بابێ هه‌وه‌ بۆ هه‌وه‌ ب تنێ دێ مينت ودێ به‌رێ وى كه‌فته‌ هه‌وه‌، وهوين پشتى يووسفى دێ زڤڕن تۆبه‌ كه‌ن، وداخوازێ ژ خودێ كه‌ن كو ئه‌و گونه‌ها هه‌وه‌ ژێ ببه‌ت.
يه‌كى ژ برايێن يووسفى گۆت: هوين يووسفى نه‌كوژن به‌لێ وى بهاڤێنه‌ د بنێ بيره‌كێ دا هنده‌ك كاروانییێن ڕێڤنگ دێ وى بۆ خۆ هه‌لينن وبه‌ن وهوين دێ ژ وى ڕحه‌ت بن، وهه‌وجه‌ ناكه‌ت هوين وى بكوژن، ئه‌گه‌ر ڕاسته‌ هه‌وه‌ ئه‌و كربته‌ دلێ خۆ يا هوين دبێژن.
برايێن يووسفى -پشتى ل سه‌ر هندێ كۆم بووين كو وى دوير بكه‌ن- گۆتن: ئه‌ى بابێ مه‌ بۆچى باوه‌رییا ته‌ نائێت تو يووسفى بهێلییه‌ ب هيڤییا مه‌ ڤه‌ وئه‌م برايێن وينه‌، ومه‌ خێرا وى دڤێت ودێ چاڤێ خۆ ده‌ينێ، ودێ شيره‌تێن باش لێ كه‌ين؟
سوباهى تو وى د گه‌ل مه‌ فڕێكه‌ چه‌روانى تشتێ وى دڤێت بلا ئه‌و بخۆت، وبلا بۆ خۆ يارییان بكه‌ت، وهندى ئه‌مين ئه‌م دێ وى ژ هه‌ر تشته‌كێ تو ژێ بترسى پارێزين.
يه‌عقووبى گۆت: بۆ من نه‌خۆشه‌ هوين وى ببه‌نه‌ چه‌روانى وصه‌برا من نائێت ئه‌و ل نك من نه‌بت، وئه‌ز دترسم هوين ژێ غافل ببن ڤێجا گورگ وى بخۆت.
برايێن يووسفى گۆته‌ بابێ خۆ: سويند بت ئه‌گه‌ر گورگى ئه‌و خوار، وئه‌م كۆمه‌كا ب هێز ئه‌و هنگى ئه‌م د زيانكارين، وچو خێر د سه‌رێ مه‌ نينه‌، وچو مفا د مه‌ دا نينه‌.
ئينا وى ئه‌و د گه‌ل وان هنارت وده‌مێ وان ئه‌و برى و ل سه‌ر هندێ كۆم بووين كو وى بكه‌نه‌ د بنێ بيرێ دا، ومه‌ وه‌حى بۆ يووسفى هنارت كو تو ل پاشه‌ڕۆژێ دێ ڤى كارێ وان ده‌يه‌ ناڤ چاڤێن وان، وئه‌و ب وێ چه‌ندێ ناحه‌سن ونزانن.
وبرايێن يووسفى ل ده‌مێ عه‌يشا هاتنه‌ نك بابێ خۆ، وكرنه‌ گرى ومخابنى ڕاهێلان.
وان گۆت: ئه‌ى بابێ مه‌ هندى ئه‌م بووين ئه‌م چووين دا غاردان وئارمانجانێ بكه‌ين، ومه‌ يووسف هێلا ل نك جلك وخوارنا خۆ، ومه‌ ته‌خسيرى د پاراستنا وى دا نه‌كربوو، به‌لكى مه‌ ئه‌و هێلابوو ل جهه‌كێ ئه‌مين، وده‌ليڤه‌يه‌كا كێم ئه‌م ژ وى غافل بووين، ئينا گورگى ئه‌و خوار، وئه‌گه‌ر خۆ ئه‌م د ڕاستگۆ ژى بين تو باوه‌ر ژ مه‌ نـاكـه‌ى؛ چونـكـى تو گه‌له‌ك حه‌ز ژ يووسفى دكه‌ى.
ووان كراسێ وى ئينا وخوينه‌كا ژ دره‌و نه‌ يا يووسفى تێدا بوو؛ دا ئه‌و وى بۆ خۆ بكه‌نه‌ شاهد ل سه‌ر ڕاستییا خۆ، به‌لێ ئه‌و بۆ ده‌ليلێ دره‌وا وان؛ چونكى كراس يێ ساخله‌م بوو ونه‌هاتبوو دڕاندن. ئينا بابێ وان يه‌عقووبى گۆت: مه‌سه‌له‌ يا وه‌سا نينه‌ وه‌كى هوين دبێژن، به‌لكى نه‌فسێن هه‌وه‌ يێن خراب كاره‌كێ كرێت د ده‌ر حه‌قا يووسفى دا ب هه‌وه‌ يێ دايه‌ كرن، وئه‌و كار ل به‌ر هه‌وه‌ يێ شرينكرى ويا ژ هه‌وه‌ ڤه‌ كاره‌كێ باشه‌، ڤێجا صه‌بركێشانا من دێ يا جوان بت وئه‌ز گازندا خۆ بۆ چو مرۆڤان ناكه‌م، ودێ داخوازا هاريكارییێ ژ خودێ كه‌م ل سه‌ر وى تشتێ هوين ژ دره‌و سالۆخ دده‌ن.
وكۆمه‌كا ڕێڤنگان هات، ووان يه‌ك هنارت دا ئاڤێ بۆ وان بينت، ڤێجا ده‌مێ وى سه‌تلا خۆ داهێلايه‌ د بيرێ دا يووسفى خۆ پێڤه‌ گرت، ئينا خودانێ سه‌تلێ گۆت: مزگينى ئه‌ڤه‌ كوڕكه‌كێ هێژايه‌، وبرايێن يووسفى -وئه‌و ل نێزيكى وى بوون- خۆ پێ نه‌ئيناده‌ر، ويووسفى ژى مه‌سه‌لا خۆ بۆ وان نه‌گۆت، ونه‌گۆت: ئه‌ڤه‌ برايێن منن، ژ ترسێن هندێ دا كو برايێن وى وى بكوژن، ووان گۆت: ئه‌ڤه‌ په‌رتاله‌كێ مه‌يه‌ ئه‌م لێ دگه‌ڕياين، وخودێ دزانى كانێ ئه‌و دێ چ ل يووسفى كه‌ن.
وبرايێن وى ئه‌و ب بهايه‌كێ كێم ژ ده‌رهه‌مان فرۆته‌ ڕێڤنگان، وهه‌ما وان به‌س دڤيا به‌لا وى ژ خۆ ڤه‌كه‌ن له‌و وان دلێ خۆ نه‌بره‌ ماله‌كێ بۆش؛ چونكى وان نه‌دزانى بهايێ وى ل نك خودێ چه‌نده‌.
وده‌مێ ڕێڤنگان يووسف برییه‌ (مصرێ) عه‌زيزێ مصرێ، كو وه‌زير بوو، ئه‌و ژ وان كڕى، ووى گۆته‌ ژنا خۆ: سه‌ره‌ده‌رییه‌كا باش د گه‌ل وى بكه‌، وجهه‌كێ ب قه‌در بدێ، به‌لكى ئه‌م مفاى ژ خزمه‌تكارییا وى ببينين، يان ژى ئه‌م وى بۆ خۆ وه‌كى كوڕه‌كى لێ بكه‌ين، وكانێ چاوا مه‌ يووسف ڕزگاركر وعه‌زيزێ مصرێ لێ كره‌ خودان، وه‌سا مه‌ جهه‌كێ باش بو وى ل عه‌ردێ مصرێ دانا، ومه‌ گه‌نجينه‌يێن وێ كرنه‌ د ده‌ستێن وى دا، ودا ئه‌م ژ زانينا ته‌عبيرا خه‌ونان نيشا وى بده‌ين ڤێجا دا ئه‌و ب خه‌ونان بزانت كانێ ل پاشه‌ڕۆژێ دێ چ چێ بت. وخودێ فه‌رمانا خۆ ب جـهـ دئـيـنـت، كه‌س نه‌شێت حوكمێ وى ڕاوه‌ستينت، به‌لێ پترییا مرۆڤان نزانن.
وده‌مێ يووسف گه‌هشتییه‌ تمامییا هێز وگه‌نجينییا خۆ مه‌ زانين وتێگه‌هشتن دايێ، ووه‌كى ڤى جزايى ئه‌م دده‌ينه‌ قه‌نجيكاران ژى ژ به‌ر قه‌نجيكارییا وان.
وژنكا عه‌زيزى ئه‌وا يووسف د مالا وێ دا ژ به‌ر ڤيانا وێ يا دژوار بۆ وى وجوانییا وى يا زێده‌ ب نه‌رمى ونازكى ڤه‌ ئه‌و ب نك خۆ ڤه‌ داخوازكر، ووێ ده‌رگه‌هـ ل خۆ ويووسفى گرتن، ووێ گۆت: له‌زێ بكه‌ وه‌ره‌، ئينا وى گۆت: ئه‌ز خۆ ب خودێ دپارێزم ژ ڤى تشتێ تو به‌رێ من دده‌يێ، كو ئه‌ز خيانه‌تێ ل مه‌زنێ خۆ بكه‌م يێ قه‌درێ من گرتى، ئه‌ز د مالا وى دا خيانه‌تێ ل وى ناكه‌م، هندى ئه‌وه‌ يێ زۆردارییێ بكه‌ت ب مراد ناكه‌ڤت.
و ب ڕاستى دلێ وێ چوو خرابییێ، وهاته‌ سه‌ر دلێ يووسفى كو گوهدارییا وێ بكه‌ت، ئه‌گه‌ر ژ به‌ر هندێ نه‌با كو وى ئايه‌ته‌ك ژ ئايه‌تێن خودايێ خۆ ديت ئه‌و ژ وێ چه‌ندێ پاشڤه‌ لێ دا يا دلێ وى گۆتییێ، وهه‌ما مه‌ ئه‌و ئايه‌ت نيشا وى دا؛ دا ئه‌م خرابى وكرێتییێ ژ وى پاشڤه‌ لێ بده‌ين, هندى ئه‌وه‌ ئه‌و ژ وان به‌نییێن مه‌ يێن پاقژ وهلبژارتى بۆ پێغه‌مبه‌رينییێ بوو يێن كو ئيخلاص د په‌رستن وته‌وحيدا خودێ دا كرى.
ويووسفى ب له‌ز قه‌ستا ده‌رگه‌هى كر دا ده‌ركه‌ڤت، وئه‌وێ له‌ز كر دا وى بگرت، ووێ كراسێ وى ژ پشتێ ڤه‌ گرت وكێشا؛ دا كو نه‌هێلت ده‌ركه‌ڤت ئينا كراسێ وى دڕيا، وهه‌ردووان مێرێ وێ ل به‌ر ده‌رى ديت، ئينا وێ گۆت: ئه‌رێ جزايێ وى يێ خرابییا مالا ته‌ بڤێت چيه‌ ژبلی هندێ كو ئه‌و بێته‌ گرتن يان ب عه‌زابه‌كا ب ئێش بێته‌ عه‌زابدان.
يووسفى گۆت: ئه‌وێ داخوازا وێ چه‌ندێ ژ من كرییه‌، وبچويكه‌كێ د لاندكێ دا ژ مرۆڤێن وێ شاهده‌يى دا، گۆت: ئه‌گه‌ر كراسێ وى ژ سنگى ڤه‌ هاتبته‌ دڕاندن وێ د ئاخفتنا خۆ دا ڕاست گۆتییه‌، وئه‌و ژ دره‌وينانه‌.
وئه‌گه‌ر كراسێ وى ژ پشتێ ڤه‌ هاتبته‌ دڕاندن وێ د ئاخفتنا خۆ دا دره‌و كرییه‌، وئه‌و ژ ڕاستگۆيانه‌.
ڤێجا ده‌مێ زه‌لامى ديتى كراسێ يووسفى ژ پشتێ ڤه‌ يێ هاتییه‌ دڕاندن وى زانى يووسف يێ بێ گونه‌هه‌، ووى گۆته‌ ژنكا خۆ: هندى ئه‌ڤ دره‌وه‌يه‌ يا ته‌ ب دويڤ ڤى جحێلی ڤه‌ناى ژ فێلێن هه‌وه‌ ژنكانه‌، هندى فێلێن هه‌وه‌نه‌ گه‌له‌ك دمه‌زنن.
عه‌زيزێ (مصرێ) گۆت: ئه‌ى يووسف ئه‌ڤا ژ وێ چێ بووى بهێله‌ ونه‌بێژه‌ كه‌سێ، وتو -ئه‌ى ژنێ- داخوازا ژێبرنێ بۆ گونه‌ها خۆ بكه‌؛ چونكى ب ڤێ داخوازا ته‌ ژ يووسفى كرى، و ب ڤێ بێ به‌ختییا ته‌ ل وى كرى تو يا خه‌له‌تى وتو ژ گونه‌هكارانى.
وسوحبه‌ت گه‌هشته‌ ژنكێن باژێرى ووان د ناڤ خۆ دا ئينا وبر، ووان ب نه‌ڕازيبوون ڤه‌ ل سه‌ر كارێ ژنا عه‌زيزى گۆت: ژنا عه‌زيزى به‌لا خۆ ژ خولامێ خۆ ڤه‌ناكه‌ت، وڤيانا وى يا گه‌هشتییه‌ په‌ڕێ دلێ وێ، هندى ئه‌مين ئه‌م ب ڤى كارى وێ دبينن ئه‌و يا د به‌رزه‌بوونه‌كا ئاشكه‌را دا.
ڤێجا ده‌مێ ژنا عه‌زيزى زانى ئه‌و نه‌كامییا وێ دكه‌ن و ب فێلبازى ڤه‌ دهاڤێنه‌ وێ، هنارته‌ ب دويڤ وان ڕا وئه‌و ڤه‌خواندنه‌ قه‌سرا خۆ، وبالگه‌هـ وباليفك بۆ وان ئاماده‌كرن، وخوارن ژى دانا به‌ر وان، وهه‌ر يه‌كێ كێركه‌ك داڤێ دا خوارنێ پێ بخۆن، پاشى وێ گۆته‌ يووسفى: ده‌ركه‌ڤه‌ نك وان، ڤێجا ده‌مێ وان ئه‌و ديتى حێبه‌تى مان و ب چاڤه‌كێ بلند سه‌حكرنێ، وجوانییا وى ئه‌و ژ بيرڤه‌كرن، له‌و وان ده‌ستێن خۆ برينداركرن، ووان ژ مه‌نده‌هۆشى ڤه‌ گۆت: پاكى بۆ خودێ بت، ئه‌ڤه‌ نه‌ ژ مرۆڤانه‌؛ چونكى جوانییا وى نه‌ وه‌كى يا مرۆڤانه‌، هه‌ما ئه‌ڤه‌ ژ ملياكه‌تان ملياكه‌ته‌كێ ب قه‌دره‌.
ژنا عه‌زيزى گۆته‌ وان ژنكان يێن ده‌ستێن خۆ بڕين: ئه‌ڤ جحێلێ هه‌ يێ ژ به‌ر ديتنا وى ئه‌و هاتییه‌ سه‌رێ هه‌وه‌ يا هاتى ئه‌وه‌ يێ هه‌وه‌ سه‌را ڤيانا من بۆ وى لۆمه‌ى من كرى، و ب ڕاستى من داخوازا وى كربوو، ومن به‌رگه‌ڕيان كربوو كو وى ب لايێ خۆ ڤه‌ بكێشم؛ دا وێ بكه‌ت يا ئه‌ز ژێ دخوازم به‌لێ ئه‌و ل به‌ر نه‌هاتییه‌، وسويند بت ئه‌گه‌ر ئه‌و وێ نه‌كه‌ت يا ئه‌ز فه‌رمانێ پێ لێ دكه‌م، ئه‌و دێ ئێته‌گرتن، ودێ بته‌ ژ مرۆڤێن ڕه‌زيل.
يووسفى خۆ ب خودێ ژ خرابییا وان پاراست وگۆت: خودايێ من ل نك من گرتيخانه‌ خۆشتڤيتره‌ ژ وێ خرابییا ئه‌و ژ من دخوازن، وئه‌گه‌ر تو فێلبازییا وان ژ من دوير نه‌كه‌ى ئه‌ز دێ مه‌يلدارییێ بۆ وان كه‌م، ودێ بمه‌ ژ وان نه‌زانان يێن ژ نه‌زانينا خۆ گونه‌هێ دكه‌ن.
ئينا خودێ دوعايا يووسفى بۆ ب جهـ ئينا، ووى ئه‌وا ژنا عه‌زيزى وهه‌ڤالێن وێ خواستى ژ كرنا بێ ئه‌مرییا خودێ ژ وى داپاش. هندى خودێ‌یه‌ ئه‌وه‌ يێ گوهـ ل دوعايا يووسفى بووى، ودوعايا هه‌ر كه‌سه‌كێ دوعاكه‌ر بت ژ به‌نییێن وى، يێ پڕزانايه‌ ب داخواز وپێتڤییا يووسفى و ب وى تشتى يێ كارێ وى پێ چاك ببت، وكارێ هه‌مى به‌نییێن وى يێن دى.
پاشى عه‌زيز وهه‌ڤالێن وى -پشتى زانى كو يووسف يێ ده‌همه‌ن پاقژ وبێ گونه‌هه‌- بۆ هندێ چوون كو حه‌تا ده‌مه‌كێ دوير يان يێ نێزيك وى بكه‌نه‌ د حه‌بسێ ڤه‌؛ دا هه‌تكا وان نه‌چت.
ودو جحێلێن دى گه‌ل يووسفى هاتنه‌ گرتن، يه‌ك ژ وان گۆت: من د خه‌ونێ دا ديت ئه‌زێ ترى دگڤێشم دا ببته‌ مه‌ى، ويێ دى گۆت: من ديت ئه‌زێ هنده‌ك نانى ل سه‌ر سه‌رێ خۆ هل دگرم ته‌يران ژێ دخوار، ئه‌ى يووسف ته‌عبيرا خه‌ونێن مه‌ بۆ مه‌ بێژه‌، ئه‌م دبينن تو ژ وانى يێن د په‌رستنا خودێ دا و د سه‌ره‌ده‌رییا خه‌لكى دا قه‌نجییێ دكه‌ن.
يووسفى گۆته‌ وان هه‌ردووان: خوارنه‌ك بۆ هه‌وه‌ هه‌ردووان نائێت ببته‌ ڕزقێ هه‌وه‌ د چ حاله‌كێ هه‌بت دا ئه‌گه‌ر ئه‌ز به‌رى هنگى ته‌عبيرا وێ بۆ هه‌وه‌ نه‌بێژم، ئه‌و ته‌عبيرا ئه‌ز دێ بۆ هه‌وه‌ بێژم ژ وێ يه‌ يا خودايێ من نيشا من داى، هندى ئه‌زم من باوه‌رى ب وى ئينايه‌، وپه‌رستن بۆ وى ب تنێ كرییه‌، ومن خۆ ژ دينێ وى ملله‌تى دايه‌ پاش يێ باوه‌رى ب خودێ نه‌ئيناى، وئه‌و ب ڕابوونا پشتى مرنێ وحسێبێ دكافرن.
ومن دويكه‌فتنا دينێ بابێن خۆ ئيبراهيم وئيسحاق ويه‌عقووبى كرییه‌ وپه‌رستنا خودێ كرییه‌، نه‌بوويه‌ بۆ مه‌ كو ئه‌م تشته‌كى بۆ خودێ د په‌رستنێ دا بكه‌ينه‌ هه‌ڤپشك، ئه‌ڤ ته‌وحيدا هه‌ ژ وێ قه‌نجییا خودێ‌یه‌ يا وى د گه‌ل مه‌ و د گه‌ل مرۆڤان كرى، به‌لێ پترییا مرۆڤان شوكرا خودێ ل سه‌ر قه‌نجییا ته‌وحيدێ وباوه‌رییێ ناكه‌ن.
ويووسفى گۆته‌ وان هه‌ردو جحێلێن د گه‌ل وى ل گرتيخانه‌يێ: ئه‌رێ په‌رستنا وان خوداوه‌ندێن چێكرى وجودا جودا چێتره‌ يان په‌رستنا يه‌ك خودايێ ب سه‌رڤه‌هاتى؟
هه‌ما هوين ژبلی خودێ په‌رستنا هنده‌ك ناڤان دكه‌ن چو ڕامان د پشت ڕا نينن، هه‌وه‌ وبابێن هه‌وه‌ ژ نه‌زانين وسه‌رداچوون ئه‌و بۆ خۆ يێن كرينه‌ خودا، خودێ چو هێجه‌ت وده‌ليل ل سه‌ر ڕاستییا وان نه‌ئيناينه‌ خوارێ، حوكمێ ڕاست وحه‌ق يێ خودێ ب تنێ‌یه‌، وى چو هه‌ڤپشك نينن، ووى فه‌رمان دايه‌ كو ژ وى پێڤه‌تر هوين خۆ نه‌ئێخنه‌ بن فه‌رمانا كه‌سێ دى، وپه‌رستنا وى ب تنێ بكه‌ن، وئه‌ڤه‌يه‌ دينێ ڕاست يێ چو خوارى تێدا نه‌، به‌لێ پترییا مرۆڤان ڤێ چه‌ندێ نزانن، و ب سه‌ر ڕاستییا وێ هل نابن.
ئه‌ى هه‌ردو هه‌ڤالێن گرتيخانه‌يێ، ئه‌ڤه‌ ته‌عبيرا خه‌ونێن هه‌وه‌يه‌: هندى ئه‌وه‌ يێ د خه‌ونێ دا ترى دگڤاشت ئه‌و دێ ژ گرتيخانه‌يێ ده‌ركه‌ڤت وبته‌ مه‌يگێڕێ مه‌لكى، ويێ دى ئه‌وێ ديتى نانى ل سه‌ر سه‌رێ خۆ هل دگرت ئه‌و دێ هلاويستى ئێته‌ هێلان، وته‌ير دێ ژ سه‌رێ وى خۆن، ئه‌و مه‌سه‌لا هوين پسيارا وێ دكه‌ن پێكهات و ب دويماهى هات.
ويووسفى گۆته‌ وى هه‌ڤالی يێ وى زانى كو دێ ڕزگار بت: به‌حسێ من ل نك خودانێ خۆ مه‌لكى بكه‌ وبێژێ كو ئه‌ز بێ گونه‌هـ يێ هاتيمه‌ گرتن، ئينا شه‌يتانى ژ بيرا وى زه‌لامـى بر كو ئه‌و به‌حسێ يووسفى بۆ مه‌لكى بكه‌ت، ڤێجا يووسف پشتى هنگى چه‌ند ساله‌كان ما د گرتيخانه‌يێ ڤه‌.
ومه‌لكى گۆت: من د خه‌ونا خۆ دا حه‌فت چێلێن قه‌له‌و ديتن، حه‌فت چێلێن لاغه‌ر ولاواز ئه‌و دخوارن، ومن حه‌فت گولییێن كه‌سك ديتن، وحه‌فت گولییێن هشك، ئه‌ى گه‌لی مه‌زن وماقويلان ته‌عبيرا خه‌ونا من بۆ من ديار بكه‌ن، ئه‌گه‌ر هوين ئه‌و بن يێن خه‌ونان ته‌عبير دكه‌ن.
وان گۆت: ئه‌ڤ خه‌ونا ته‌ هنده‌ك خه‌ونێن تێكه‌لن چو ته‌عبير بۆ نينن، وئه‌م چو ژ ته‌عبيرا خه‌ونان نزانين.
وئه‌وێ ژ كوشتنێ ڕزگاربووى ژ هــه‌ردو هـــه‌ڤالــێــن يـووسفى -پشتى بيرا وى ل يووسفى هاتییه‌ ڤه‌- گۆت: ئه‌ز دێ ته‌عبيرا ڤێ خه‌ونێ بۆ هه‌وه‌ بێژم، كانێ هوين من فڕيكه‌نه‌ نك يووسفى دا ئه‌ز ته‌عبيرا وێ بۆ هه‌وه‌ بينم.
وده‌مێ ئه‌و زه‌لام گه‌هشتییه‌ نك يووسفى گۆتێ: يووسف ئه‌ى مرۆڤێ ڕاستگۆ تو ته‌عبيرا خه‌ونا وى بۆ مه‌ بێژه‌ يێ حه‌فت چێلێن قه‌له‌و ديتين حه‌فت چێلێن لاغه‌ر ولاواز ئه‌و دخوارن، وحه‌فت گولییێن كه‌سك وحه‌فتێن هشك ديتين؛ دا ئه‌ز بزڤڕمه‌ نك مه‌لكى وهه‌ڤالێن وى وته‌عبيرێ بۆ بێژم؛ دا ئه‌و ته‌عبيرا وێ خه‌ونێ بزانن يا من گۆتییه‌ ته‌، ودا ئه‌و بهايێ ته‌ بزانن.
يووسفى گۆته‌ پسياركه‌رێ ته‌عبيرا خه‌ونا مه‌لكى: ته‌عبيرا ڤێ خه‌ونێ ئه‌وه‌ حه‌فت سالێن ل دويڤ يه‌ك هوين چاندنه‌كا باش دێ كه‌ن دا به‌رهه‌م زێده‌ ببت، ڤێجا ئه‌وا هوين ژ وى به‌رهه‌مى ددورين هوين وى ب گولییێ ڤه‌ بهێلن، وهلگرن؛ دا خراب نه‌بت، وپتر خۆ بگرت، كێمه‌ك تێ نه‌بت ژ وێ يا هوين دخۆن.
پاشى پشتى ڤان سالێن به‌رفره‌هییێ حه‌فت سالێن هشك ودژوار دێ ئێن، د وان سالان دا خه‌لك دێ وێ خۆت يا هه‌وه‌ به‌رى هنگى هلگرتى، كێمه‌ك تێ نه‌بت ژ وێ يا هوين بۆ تۆڤى هل دگرن.
پاشى پشتى ڤان سالێن هشك ساله‌ك دێ ئێت باران تێدا دێ ب سه‌ر مرۆڤان دا بارت، ڤێجا خودێ ته‌نگاڤییێ دێ ژ سه‌ر وان ڕاكه‌ت، وئه‌و ژ به‌رفره‌هییێ فێقى تێدا دێ گڤێشن.
ومه‌لكى گۆته‌ به‌رده‌سكێن خۆ: ئه‌و زه‌لامێ ته‌عبيرا خه‌ونا من داى ژ گرتيخانه‌يێ ده‌ربێخن وبۆ من بينن، ڤێجا ده‌مێ هنارتییێ مه‌لكى هاتى داخوازا يووسفى كرى يووسفى گۆته‌ وى: بزڤڕه‌ نك خودانێ خۆ مه‌لكى، وداخوازێ ژێ بكه‌ بلا ئه‌و پسيارێ ژ وان ژنان بكه‌ت يێن ده‌ستێن خۆ برينداركرين كانێ مه‌سه‌لا من ووان چبوو؛ دا ڕاستى بۆ هه‌مییان ئاشكه‌را ببت، ودا بزانن ئه‌ز يێ بێ گونه‌هم، هندى خودايێ منه‌ ب كاروكريارێن وان يێ پڕزانايه‌ تشته‌ك ژێ ل به‌ر وى به‌رزه‌ نابت.
مه‌لكى گۆته‌ وان ژنان يێن ده‌ستێن خۆ بڕين: مه‌سه‌لا هه‌وه‌ چبوو ده‌مێ ل ڕۆژا مێڤاندارییێ هه‌وه‌ به‌لا خۆ ژ يووسفى ڤه‌نه‌كرى؟ هه‌وه‌ تشته‌كێ خراب ژێ ديتبوو؟ وان گۆت: حاشا مه‌ چو خرابى ژ وى نه‌ديتبوو، هنگى ژنا عه‌زيزى گۆت: ڤێ گاڤێ ڕاستى ئاشكه‌رابوو، ئه‌ز بووم يا من داخوازا خرابییێ ژێ كرى وڤياى ب لايێ خۆ ڤه‌ بكێشم، به‌لێ وى گوهدارییا من نه‌كر، وهندى ئه‌وه‌ ئه‌و د هه‌مى گۆتنێن خۆ دا ژ ڕاستگۆيانه‌.
ئه‌ڤ گۆتنا من گۆتى كو ئه‌و يێ پاقژه‌ وئه‌زم يا گونه‌هكار دا زه‌لامێ من بزانت كو من د گه‌ل خيانه‌تێ دره‌و ل وى نه‌كرییه‌، وخرابى ژ من چێ نه‌بوويه‌، وئه‌ز بووم يا داخواز ژێ كرى، وئه‌ز ئعترافێ ب ڤێ چه‌ندێ دكه‌م دا هوين بزانن ئه‌ز وئه‌و هه‌ردو دپاقژين، وهندى خودێ‌یه‌ به‌رێ وى ناده‌ته‌ هيدايه‌تێ يێ خيانه‌تێ د ئێمانه‌تان دا بكه‌ت، وكارێ وى ڕاست نائينت.
ژنا عه‌زيزى گۆت: وئه‌ز نه‌فسا خۆ به‌رى ناكه‌م، هندى نه‌فسه‌ پێخه‌مه‌ت خۆشییا خۆ گه‌له‌ك فه‌رمانێ ب كرنا خرابییێ وگونه‌هان ل خودانێ خۆ دكه‌ت، ئه‌و تێ نه‌بت يێ خودێ ئه‌و پاراستى. هندى خودێ‌یه‌ باش گونه‌هـ ژێبرێ گونه‌هێن وییه‌ يێ تۆبه‌ بكه‌ت ژ به‌نییێن وى، يێ دلۆڤانكاره‌ ب وان.
ومه‌لكێ (مصرێ) ده‌مێ ديتى يووسف يێ به‌رییه‌ گۆت: هوين ئه‌وى بيننه‌ نك من ئه‌ز دێ وى كه‌مه‌ ژ هه‌ڤالێن خۆ يێن نێزيك يێن ئه‌ز مشێوره‌تا خۆ پێ دكه‌م، ڤێجا ده‌مێ يووسف هاتى ومه‌لك د گه‌ل ئاخفتى، وديتى ئه‌و مرۆڤه‌كێ پاقژ وده‌سپاك وخودان ئه‌خلاقه‌، گۆتێ: هندى تويى تو ئه‌ڤرۆ ل نك مه‌ يێ قه‌درگرانى، وبۆ هه‌مى تشتان باوه‌رییا مه‌ ب ته‌ دئێت.
ويووسفى ڤيا مفاى بگه‌هينته‌ به‌نییان، ودادییێ د ناڤبه‌را وان دا ب كار بينت، له‌و گۆته‌ مه‌لكى: تو من بكه‌ والی ل سه‌ر گه‌نجينه‌يێن (مصرێ)، هندى ئه‌زم ئه‌ز پارێزڤانه‌كێ ده‌سپاكم، يێ خودان ديتـن وزانامه‌ ب وى تشتێ د ده‌ستێ من دا بت.
وكانێ چاوا خودێ قه‌نجى د گه‌ل يووسفى كر كو ژ گرتيخانه‌يێ ڕزگاركر وه‌سا وى عه‌ردێ (مصرێ) كره‌ د ده‌ستێ وى دا چى جهێ وى ڤيابا ئه‌و دچوويێ. هه‌چییێ خودێ بڤێت ژ به‌نییێن خۆ يێن ته‌قوادار ئه‌و ژ ڕه‌حما خۆ دده‌تێ، وئه‌و خێرا وى كه‌سێ كاره‌كێ چاك بكه‌ت به‌رزه‌ ناكه‌ت.
وخێرا ئاخره‌تێ ل نك خودێ ژ يا دنيايێ چێتره‌ بۆ خودانێن باوه‌رییێ وته‌قوايێ ئه‌وێن ژ عه‌زابا خودێ دترسن.
وبــرايــێن يووسفى هاتنه‌ (مصرێ) -پشتى هشكاتى وخه‌لا ل عه‌ردێ وان په‌يدابووى-؛ دا قويتى بۆ خۆ ببه‌ن، وئه‌و چوونه‌ نك وى ووى ئه‌و ناسين، به‌لێ ژ به‌ر سالێن درێژ وێ گوهۆڕينا ب سه‌ر يووسفى دا هاتى وان يووسف نه‌ناسى.
ويووسفى فه‌رمان دا قه‌درێ وان بێته‌ گرتن، ومێهڤاندارییه‌كا هه‌ژى بۆ وان بێته‌كرن، پاشى كانێ وان چه‌ند قويت داخوازكر وى هند دايێ، ووان گۆتبوو وى كو وان برابابه‌كێ هه‌ى -ئانه‌كو برايێ يووسفى يێ دايبابییه‌- به‌لێ وان ئه‌و د گه‌ل خۆ نه‌ئينايه‌، ئينا يووسفى گۆت: برايێ خۆ يێ ژ بابێ ژى ڤه‌ د گه‌ل خۆ بينن، ئه‌رێ ما هوين نابينن من پيڤان ب تمامى بۆ هه‌وه‌ پێك ئينا ومن قه‌درێ هه‌وه‌ باش گرت، وئه‌ز بۆ هه‌وه‌ چێترين مێهڤان حه‌وينم؟
ڤێجا ئه‌گه‌ر هوين وى بۆ من نه‌ئينن هه‌وه‌ چو قويت ل نك من نينه‌ ئه‌ز بۆ هه‌وه‌ بپيڤم، وئێدى نه‌ئێنه‌ نك من.
وان گۆت: ئه‌م دێ خۆ وه‌ستينين دا بابێ وى قانع بكه‌ين كو ئه‌و وى د گه‌ل مه‌ بهنێرت، وئه‌م چو ته‌خسيرییێ د وێ چه‌ندێ دا ناكه‌ين.
ويووسفى گۆته‌ خزمه‌تكارێن خۆ: هوين وى پارێ وان پێش قويتى ڤه‌ دايه‌ مه‌ ب دزى ڤه‌ بكه‌نه‌ د ناڤ بارێ وان دا؛ دا به‌لكى گاڤا ئه‌و دزڤڕنه‌ نك مرۆڤێن خۆ ئه‌و وى بناسن، وبزانن كانێ مه‌ چه‌ند قه‌درێ وان يێ گرتى؛ ودا ئه‌و دلێ خۆ ببه‌نه‌ هنده‌ك قويتێ دى وڤه‌گه‌ڕيێنه‌ ڤه‌.
ڤێجا ده‌مێ ئه‌و ڤه‌گه‌ڕياينه‌ نك بابێ خۆ وان چيرۆكا قه‌درگرتنا عه‌زيزى بۆ وان بۆ بابێ خۆ ڤه‌گێڕا، وگۆتێ: ئێدى ئه‌و تشته‌كى ناده‌ته‌ مه‌ ئه‌گه‌ر برايێ مه‌ يێ دى ژى د گه‌ل مه‌ نه‌بت، ڤێجا تو وى د گه‌ل مه‌ بهنێره‌ ئه‌م دێ قويتى ب تمامى د گه‌ل خۆ ئينين، وئه‌م سۆزێ دده‌ينه‌ ته‌ كو وى بپارێزين.
بابێ وان گۆته‌ وان: ئه‌رێ چاوا باوه‌رییا من ل سه‌ر (بنيامينى) ب هه‌وه‌ بێت ومن به‌رى هنگى باوه‌رییا خۆ ل سه‌ر برايێ وى يووسفى ژى ب هه‌وه‌ ئينا بوو وهه‌وه‌ سۆز دابوو كو هوين وى بپارێزن، وهه‌وه‌ سۆزا خۆ ب جهـ نه‌ئينا؟ ڤێجا باوه‌رییا من ب هه‌وه‌ نائێت هوين وى بپارێزن، به‌لێ ئه‌ز دێ باوه‌رییا خۆ ب خودێ ئينم كو وى بپارێزت، ئه‌و چێترينێ پارێزڤانانه‌ ودلۆڤانترينێ دلۆڤانانه‌، هيڤییا من ئه‌وه‌ ئه‌و ڕه‌حمێ ب من ببه‌ت ووى بپارێزت وبۆ من بزڤڕينته‌ ڤه‌.
وده‌مێ وان بارێ خۆ ڤه‌كرى وان ديت پارێ په‌رتالێ وان بۆ وان يێ هاتییه‌ زڤڕاندن، وان گۆت: ئه‌ى بابێ مه‌ ما مه‌ زێده‌تر چ دڤێت؟ ئه‌ڤه‌ بهايێ په‌رتالێ مه‌ عه‌زيزى يێ ل مه‌ زڤڕاندى، ڤێجا تو ژ برايێ مه‌ يێ پشت ڕاست به‌، ووى د گه‌ل مه‌ فڕێكه‌؛ دا ئه‌م قويته‌كێ مشه‌ بۆ مرۆڤێن خۆ بينين، وئه‌م دێ برايێ خۆ پارێزين، وبارێ حێشتره‌كا زێده‌ بۆ خۆ ئينين؛ چونكى عه‌زيز بۆ هه‌ر مرۆڤه‌كى بارێ حێشتره‌كێ دده‌ت، وئه‌ڤه‌ پيڤانه‌كا ب ساناهییه‌ ل سه‌ر مه‌.
يه‌عقووبى گۆته‌ وان: ئه‌ز ناهێلم ئه‌و د گه‌ل هه‌وه‌ بهێت حه‌تا هوين په‌يـمانێ بده‌نه‌ من و ب خودێ سويند بخۆن كو هوين دێ وى بۆ من ئيننه‌ڤه‌، وه‌سا تێ نه‌بت كو دۆر ل هه‌وه‌ بێته‌ گرتن ڤێجا هوين نه‌شێن وى خلاص بكه‌ن، ڤێجا ده‌مێ وان ئه‌و په‌يمانا خودێ دايه‌ وى يا وى خواستى، يه‌عقووبى گۆت: خودێ ل سه‌ر گۆتنا مه‌ وه‌كيله‌، ئانه‌كۆ به‌سى مه‌يه‌ ئه‌و شاهدێ مه‌ بت ومه‌ بپارێزت.
وبابێ وان گۆته‌ وان: ئه‌ى كوڕێن من ئه‌گه‌ر هوين چوونه‌ عه‌ردێ (مصرێ) هوين هه‌مى د يه‌ك ده‌رگه‌هى ڕا نه‌چنه‌ د باژێرى دا، به‌لێ د گه‌له‌ك ده‌رگه‌هان ڕا هه‌ڕن؛ دا هوين چاڤين نه‌بن، وده‌مێ ئه‌ز ڤێ شيره‌تێ ل هه‌وه‌ دكه‌م ئه‌ز نه‌شێم تشته‌كى ژ قه‌ده‌را خودێ ژ هه‌وه‌ دوير بێخم، حوكم ب تنێ يێ خودێ‌یه‌، من يێ خۆ هێلا ب هيڤییا وى ڤه‌ ومن باوه‌رى ب وى هه‌يه‌، وخودان باوه‌ر خۆ دهێلنه‌ ب هيڤییا وى ب تنێ ڤه‌.
وده‌مێ ئه‌و د گه‌له‌ك ده‌رگه‌هان ڕا چووينه‌ باژێرى وه‌كى بابێ وان فه‌رمان ل وان كرى، نه‌بوويه‌ كو ئه‌و تشت ب ڕه‌نگه‌كى قه‌ده‌را خودێ ژ وان دوير بكه‌ت، به‌لێ ژ دلپێڤه‌بوونا يه‌عقووبى بوو كو ئه‌و چاڤين ببن، وهندى يه‌عقووبه‌ خودان زانينه‌كا مه‌زنه‌ ب كاروبارێن دينێ خۆ، خودێ ب ڕێكا وه‌حییێ ئه‌و نيشا وى دابوو، به‌لێ پترییا مرۆڤان نزانن كانێ دويماهییا مه‌سه‌لان دێ چ لێ ئێت، ووێ نزانن يا يه‌عقووب -سلاڤ لێ بن- ژ كارێ دينێ خۆ دزانت.
وده‌مێ برايێن يووسفى ب ژۆر كه‌فتينه‌ مه‌زه‌لا مێڤانان وبرايێ وى يێ دايبابى د گه‌ل وان دا، يووسفى برايێ خۆ يێ دايبابى بره‌ نك خۆ، و ب نهێنى ڤه‌ گۆتێ: هندى ئه‌زم ئه‌ز برايێ ته‌مه‌ ڤێجا تو غه‌مگين نه‌به‌، و ژ به‌ر وى كارێ وان به‌رێ ئينايه‌ سه‌رێ من تو ب خه‌م نه‌كه‌ڤه‌. وفه‌رمان لێ كر كو ئه‌و ڤێ چه‌ندێ نه‌بێژته‌ وان.
ڤێجا ده‌مێ يووسفى قويت دايه‌ وان، وبارێ حێشترێن وان داگرتى، وى فه‌رمان ل خزمه‌تكارێن خۆ كر كو ئه‌و وى ترارى يێ وى قويت بۆ خه‌لكى پێ دپيڤا بكه‌نه‌ د ناڤ بارێ برايێ وى (بنيامينى) دا بێى كه‌سه‌ك پێ بحه‌سيێت، وپشتى ئه‌و سوياربووين دا بده‌نه‌ ڕێ بانگهلدێره‌كى گازى كر: ئه‌ى خودانێن ڤان حێشترێن باركرى، هوين دزيكه‌رن.
كۆڕێن يه‌عقووبى ب نك وى گازيكه‌رى ڤه‌ هاتن وگۆتنێ: هه‌وه‌ چ تشتێ خۆ به‌رزه‌كرییه‌؟
وى و د گه‌ل مرۆڤێن ئاماده‌ گۆتن: ئه‌م يێ ل وى ترارى دگه‌ڕيێين يێ مه‌لك پيڤانێ پێ دكه‌ت، وهه‌چییێ وى ترارى بينت بارێ حێشتره‌كێ ژ قويتى بۆ وى هه‌يه‌، وگازيكه‌رى گۆت: وئه‌ز ب دانا وى بارى كه‌فيلم.
برايێن يووسفى گۆت: ب خودێ هوين دزانن وهه‌وه‌ ديت كو ئه‌م نه‌هاتينه‌ عه‌ردێ (مصرێ) دا خرابكارییێ تێدا بكه‌ين، ونه‌ ژ سالۆخه‌تێن مه‌يه‌ ئه‌م دزییێ بكه‌ين.
ئه‌وێن ل ترارى دگه‌ڕيان گۆته‌ برايێن يووسفى: باشه‌ پا جزايێ دزيكه‌رى ل نك هه‌وه‌ چيه‌ ئه‌گه‌ر هوين ددره‌وين بن كو هوين دزيكه‌ر نينن؟
برايێن يووسفى گۆت: جزايێ وى يێ ئه‌و تشتێ هاتییه‌ دزين ڤێ بێته‌ ديتن ئه‌و جزايێ وییه‌. ئانه‌كۆ ئه‌و دزيكه‌ر بۆ وى يێ دزى ژێ هاتییه‌ كرن دێ بته‌ عه‌بد، ب ڤى جزاى -كو عه‌بدينییه‌- ئه‌م دزيكه‌ران جزا دده‌ين، ئه‌ڤه‌ دينێ مه‌يه‌ وشريعه‌تێ مه‌ د ده‌رحه‌قا دزيكه‌ران دا ب ڤى ڕه‌نگییه‌.
ووان برايێن يووسفى ڤه‌گه‌ڕاندنه‌ نك وى، ئينا يووسفى ب خۆ بارێن وان تێكڤه‌دان، ووى ژ بارێن وان به‌رى يێ برايێ خۆ يێ دايبابى ده‌ست پێ كر؛ دا كارێ وى كرى يێ موكم بت كو برايێ خۆ بهێلته‌ ل نك خۆ، پاشى ئه‌و گه‌هشته‌ بارێ برايێ خۆ، ووى ترار ژ ناڤ بارێ وى ئيناده‌رێ، مه‌ ب ڤى ڕه‌نگى بۆ يووسفى ڕێك خۆشكر دا ئه‌و بشێت برايێ خۆ بهێلته‌ ل نك خۆ، وئه‌و ل دويڤ شريعه‌تێ مه‌لكێ (مصرێ) نه‌دشيا برايێ خۆ بگرت، به‌لێ حه‌زكرنا خودێ هاته‌ سه‌ر هندێ كو ئه‌و د ڤێ مه‌سه‌لێ دا كارى ب شريعه‌تێ برايێن يووسفى بكه‌ن كو دزيكه‌ر ببته‌ عه‌بد. يێ مه‌ بڤێت ئه‌م د دنيايێ دا ده‌ره‌جێن وى ل سه‌ر يێن خه‌لكى بلند دكه‌ين وه‌كى مه‌ قه‌درێ يووسفى بلندكرى. و د سه‌ر هه‌ر خودان زانينه‌كى ڕا يه‌كێ ژ وى زانتر هه‌يه‌، حه‌تا زانين دگه‌هته‌ خودێ زانايێ تشتێ به‌رچاڤ ونه‌به‌رچاڤ.
برايێن يووسفى گۆت: ئه‌گه‌ر ئه‌ڤه‌ دزییێ بكه‌ت ب ڕاستى برايه‌كێ وى يێ دى ژى به‌رێ دزى كربوو (ومه‌خسه‌دا وان پێ يووسف بوو) ئينا يووسفى ئه‌و گۆتن د دلێ خۆ دا ڤه‌شارت، و د گه‌ل خۆ گۆت: هوين ژ وێ كێمتر وخرابترن يا هوين دبێژن، ده‌مێ هه‌وه‌ ئه‌و ب سه‌رێ من ئيناى يا هه‌وه‌ كرى، وخودێ زاناتره‌ ب وێ دره‌و وبێ به‌ختییا هوين دكه‌ن.
وان -دا كو سۆزا خۆ بۆ بابێ خۆ ب جهـ بينن- گۆته‌ يووسفى: ئه‌ى عه‌زيز هندى ئه‌وه‌ وى بابه‌كێ پير و ب ناڤ سال ڤه‌ چوويى هه‌يه‌ گه‌له‌ك حه‌ز ژێ دكه‌ت ونه‌شێت ژێ دوير كه‌ڤت، ڤێجا تو يه‌ك ژ مه‌ پێش (بنيامينى) ڤه‌ بگره‌، هندى ئه‌مين ئه‌م دبينين تو د معاملا خۆ دا د گه‌ل مه‌ و د گه‌ل خه‌لكى ژى ژ قه‌نجيكارانى.
يووسفى گۆت: ئه‌م خۆ ب خودێ دپارێزين كو يه‌كێ دى بگرين -وه‌كى هه‌وه‌ حوكم پێ داى- ژبلی وى يێ مه‌ ترارێ خۆ ل نك ديتى؛ چونكى ئه‌گه‌ر مه‌ وه‌ كر يا هوين ژ مه‌ دخوازن ئه‌و هنگى ئه‌م دێ بينه‌ ژ زۆرداران.
ڤێجا ده‌مێ ئه‌و ژێ بێ هيڤى بووين كو گوهێ خۆ بده‌ته‌ وان ئه‌وان خۆ ژ خه‌لكى ڤه‌ده‌ركر، و د گه‌ل يه‌ك ودو ئاخفتن، مه‌زنێ وان گۆت: ئه‌رێ ما هه‌وه‌ نه‌زانییه‌ كو بابێ هه‌وه‌ په‌يمانه‌كا موكم يا ژ هه‌وه‌ وه‌رگرتى كو هوين برايێ خۆ بزڤڕينن وه‌سا نه‌بت مه‌سه‌له‌ د سه‌ر ده‌ستێ هه‌وه‌ ڕا بت، وبه‌رێ هه‌وه‌ ته‌خسيرى وغه‌دره‌ د ده‌رحه‌قا يووسفى ژى دا كربوو؛ له‌و ئه‌ز ژ عه‌ردێ (مصرێ) ده‌رناكه‌ڤم حه‌تا بابێ من ده‌ستويرییێ نه‌ده‌ته‌ من، يان خودايێ من حوكمه‌كى بۆ من بكه‌ت كو ئه‌ز ژێ ده‌ركه‌ڤم، وئه‌ز بشێم برايێ خۆ ببه‌م، وخودێ چێترينێ حوكمدارانه‌، وئه‌و دادكه‌رترين حاكمه‌ د ناڤبه‌را مرۆڤان دا.
هوين بزڤڕنه‌ نك بابێ خۆ، وێ بۆ وى بێژن يا چێبووى، وبێژنه‌ وى: هندى كوڕێ ته‌ (بنيامينه‌) دزییه‌كا كرى، ومه‌ شاهده‌يى ب وێ چه‌ندێ نه‌دايه‌ حه‌تا ئه‌م پشت ڕاست نه‌بووين ومه‌ ترارێ پيڤانێ د ناڤ بارێ وى دا نه‌ديتى، وعلمێ غه‌يبێ ل نك مه‌ نه‌بوو كو ئه‌و دێ دزییێ كه‌ت ده‌مێ مه‌ په‌يمان دايه‌ ته‌ كو وى بزڤڕينين.
وتو -ئه‌ى بابێ مه‌- پسيارا خه‌لكێ (مصرێ) بكه‌، ويا وان مرۆڤێن د گه‌ل مه‌ ل كاروانى، وهندى ئه‌مين ئه‌م دڕاستگۆينه‌ د ڤى تشتى دا يێ ئه‌م بۆ ته‌ دبێژين.
وده‌مێ ئه‌و زڤڕين ووان مه‌سه‌له‌ بۆ بابێ خۆ گۆتى وى گۆته‌ وان: نه‌ وه‌سايه‌ به‌لكى نه‌فسێن هه‌وه‌ يێن خراب پيلانه‌ك ل به‌ر هه‌وه‌ يا شرينكرى وهه‌وه‌ ئه‌و يا كرى وه‌كى هه‌وه‌ به‌رێ د گه‌ل يووسفى كرى، ڤێجا صه‌بركێشانا من دێ يا جوان بت ئه‌ز گازندێ د گه‌ل ناكه‌م، به‌لكى خودێ هه‌ر سێ كوڕێن من -يووسفى وبرايێ وى وبرايێ وان يێ مه‌زن ئه‌وێ ژ به‌ر برايێ خۆ مـايـى- بۆ من بزڤڕينته‌ ڤه‌، هندى ئه‌وه‌ ئه‌و ب حالێ من يێ پڕزانايه‌، و د كارێ خۆ دا يێ كـاربـنـه‌جـهـه‌.
ويه‌عقووبى پشتا خۆ دا وان، پشتى ژ گۆتنا وان بێهن ته‌نگ بووى، وگۆت: وه‌ى بۆ كۆڤانا من ل سه‌ر يووسفى و ژ خه‌مان دا چاڤێن وى سپى بوون، ودلێ وى تژى كۆڤان بوو، به‌لێ وى خه‌ما خۆ ڤه‌دشارت وئاشكه‌را نه‌دكر.
كوڕێن وى گۆت: ب خودێ هه‌ر تو دێ مينى بيرییا يووسفى كه‌ى، وكۆڤاندارێ وى بى حه‌تا تو نێزيكى مرنێ دبى يان دمرى، ڤێجا پيچه‌كێ خه‌ما خۆ سڤك بكه‌.
يه‌عقووبى به‌رسڤا وان دا وگۆت: ژبلی خودێ ئه‌ز گازنده‌ وخه‌ما خۆ بۆ كه‌سێ دى ئاشكه‌را ناكه‌م، ئه‌وه‌ يێ نه‌خۆشییێ وته‌نگاڤییێ ڕادكه‌ت، وئه‌ز وى تشتى ژ دلۆڤانییا خودێ دزانم يێ هوين نه‌زانن.
يه‌عقووبى گۆت: ئه‌ى كوڕێن من هوين جاره‌كا دى ڤه‌گه‌ڕيێنه‌ (مصرێ) وپسيارا يووسفى وبرايێ وى بكه‌ن، وهيڤییا خۆ ژ ڕه‌حما خودێ نه‌بڕن؛ چونكى ژ وان يێن كافرییێ ب قه‌ده‌را خودێ دكه‌ن پێڤه‌تر كه‌س ژ دلۆڤانییا خودێ بێ هيڤى نابت.
ڤێجا ئه‌و چوونه‌ (مصرێ)، وده‌مێ ئه‌و گه‌هشتينه‌ نك يووسفى وان گۆت: ئه‌ى عه‌زيز گرانى وهشكاتى يا ب سه‌ر مه‌ ومرۆڤێن مه‌ دا هاتى، ومه‌ پاره‌يه‌كێ كێم وبێ خێر يێ د گه‌ل خۆ ئيناى، ڤێجا تو وه‌كى به‌رێ ب ڤى بهايێ كێم تشته‌كێ باش بده‌ مه‌، وخێرێ د گه‌ل مه‌ بكه‌ وڤان ده‌رهه‌مێن كێم وبێ بها ژ مه‌ وه‌رگره‌، هندى خودێ‌یه‌ جزايه‌كێ باش دده‌ته‌ وان خێركه‌ران يێن قه‌نجییێ د گه‌ل مرۆڤێن پێتڤى دكه‌ن.
ده‌مێ وى گوهـ ل ئاخفتنا وان بووى دلێ وى ما ب وان ڤه‌، ووى خۆ ب وان دا ناسين وگۆت: ئه‌رێ ل بيرا هه‌وه‌يه‌ ئه‌و نه‌خۆشییا هه‌وه‌ ب سه‌رێ يووسفى وبرايێ وى ئيناى ل وى ده‌مێ هوين دنه‌زان ب دويماهییا وى كارێ هوين دكه‌ن؟
وان گۆت: ئه‌رێ نه‌كو تو يووسفى؟ وى گۆت: به‌لێ ئه‌ز يووسفم، وئه‌ڤه‌ برايێ منه‌، ب ڕاستى خودێ قه‌نجى ومنه‌ت ل مه‌ كر، كو پشتى ژێكڤه‌بوونێ ئه‌م گه‌هاندينه‌ يه‌ك، هندى ئه‌وه‌ يێ ته‌قوا خودێ بكه‌ت، وبێهنا خۆ ل سه‌ر ته‌نگاڤییان فره‌هـ بكه‌ت، خودێ خێرا قه‌نجییا وى به‌رزه‌ ناكه‌ت، به‌لكى ب باشترين ڕه‌نگ جزاى دده‌ته‌ وى.
وان گۆت: ب خودێ ب ڕاستى خودێ تو ب سه‌ر مه‌ ئێخستى و ب زانينێ وتێگه‌هشتنێ تو سه‌ربلند كرى، وهندى ئه‌م بووين ئه‌م دخه‌له‌ت بووين كو مه‌ ئه‌و ژ قه‌ستا د گه‌ل ته‌ وبرايێ ته‌ كرى.
يووسفى گۆته‌ وان: ئه‌ڤرۆ چو لۆمه‌ ل سه‌ر هه‌وه‌ نينه‌، خودێ گونه‌هان بۆ هه‌وه‌ دێ ژێ به‌ت، وئه‌و دلۆڤانترينێ دلۆڤانانه‌ بۆ وى يێ تۆبه‌ بكه‌ت و ل گوهدارییا وى بزڤڕت.
وده‌مێ وى پسيارا بابێ خۆ ژ وان كرى، ووان گۆتییێ كو ئه‌و ژ به‌ر گرییێ يێ كۆره‌ بووى، وى گۆته‌ وان: هوين بزڤڕنه‌ نك بابێ خۆ وڤى كراسێ من د گه‌ل خۆ ببه‌ن وبهاڤێژنه‌ سه‌ر دێمێ بابێ من چاڤێن وى دێ چێبن، پاشى هوين هه‌مى مرۆڤێن خۆ بيننه‌ نك من.
وده‌مێ كاروان ژ عه‌ردێ (مصرێ) ده‌ركه‌فتى، وكراس د گه‌ل وان، يه‌عقووبى گۆته‌ وان مرۆڤێن ل نك وى: هندى ئه‌زم ئه‌ز يێ بێهنا يووسفى سه‌ح دكه‌م ئه‌گه‌ر هوين من كێم عه‌قل نه‌هژمێرن ويارییان ب من نه‌كه‌ن، ونه‌بێژن: تو يێ ژ به‌ر دئاخڤى.
ئه‌وان مرۆڤێن ل نك وى گۆت: ب خودێ هندى تويى هێشتا تو يێ ل سه‌ر خه‌له‌تییا خۆ يا به‌رێ، وتو ڤيانا يووسفى ژ بير ناكه‌ى.
ڤێجا ده‌مێ ئه‌و مرۆڤ هاتى يێ كو مزگينییا يووسفى بۆ يه‌عقووبى ئيناى، وكراسێ يووسفى هاڤێتییه‌ سه‌ر دێمێ وى وئه‌و ب چاڤ كه‌فتى، و دلێ وى تژى كه‌يف بووى وى گۆته‌ وان مرۆڤێن ل نك خۆ: ئه‌رێ ما من نه‌گۆتبوو هه‌وه‌ هندى ئه‌زم ئه‌ز وێ ژ قه‌نجى وكه‌ره‌م ودلۆڤانییا خودێ دزانم يا هوين نه‌زانن؟
كوڕێن وى گۆت: ئه‌ى بابێ مه‌ تو بۆ مه‌ داخوازا ژێبرنا گونه‌هان ژ خودايێ خۆ بكه‌ دا ئه‌و مه‌ عه‌فى بكه‌ت وگونه‌هێن مه‌ ڤه‌شێرت، هندى ئه‌م بووين ئه‌م -د وى كارى دا يێ مه‌ د گـه‌ل يووسـفـى وبرايێ وى كرى- دخه‌له‌ت بووين.
يه‌عقووبى گۆت: پاشى ئه‌ز دێ داخوازا ژێبرنا گونه‌هان بۆ هه‌وه‌ ژ خودايێ خۆ كه‌م، هندى ئه‌وه‌ ئه‌و باش گونه‌هـ ژێبرێ عه‌بدێن خۆ يێن تۆبه‌كه‌ره‌، يێ دلۆڤانكاره‌ ب وان.
ويه‌عقووب ومرۆڤێن وى ده‌ركه‌فتنه‌ (مصرێ) دا بچنه‌ نك يووسفى، ڤێجا ده‌مێ ئه‌و گه‌هشتينه‌ نك يووسفى، وى دايبابێن خۆ برنه‌ نك خۆ وگۆته‌ وان: ب ئانه‌هییا خودێ هوين وه‌رنه‌ (مصرێ)، وهوين ژ گرانییێ وخه‌لايێ دپشت ڕاست بن.
ووى بۆ قه‌درگرتنا دايك وبابێن خۆ ئه‌و دانانه‌ سه‌ر ته‌ختێ حوكمدارییا خۆ ل نك خۆ، ودايباب وبرايێن وى بۆ سلاڤ وڕێزگرتن -نه‌كو بۆ په‌رستـن- خۆ بۆ وى چه‌ماند، وئه‌ڤ چه‌نده‌ د شريعه‌تێ وان دا يێ دورست بوو، به‌لێ د شريعه‌تێ مه‌ دا يێ حه‌رامه‌؛ دا ڕێ ل شركێ بێته‌ گرتن. ويووسفى گۆته‌ بابێ خۆ: ئه‌ڤ خۆ چه‌ماندنه‌ ته‌عبيرا وێ خه‌ونا منه‌ يا من به‌رێ ده‌مێ ئه‌زێ زارۆ بۆ ته‌ گۆتى، خودايێ من ئه‌و كره‌ ڕاستى، ووى قه‌نجى د گه‌ل من كر ده‌مێ وى ئه‌ز ژ گرتيخانه‌يێ ئينايمه‌ ده‌ر، وهوين ژ ده‌شتێ ئينانه‌ نك من، پشتى كو شه‌يتانى په‌يوه‌ندییا براينییێ د ناڤبه‌را من وبرايێن من دا خراب كرى. هندى خودايێ منه‌ تشتێ وى بڤێت ب هويربينى ئه‌و ب سه‌روبه‌ر دكه‌ت، هندى ئه‌وه‌ ئه‌و ب كاروبارێن به‌نییێن خۆ يێ پڕزانايه‌، و د گۆتن وكريارێن خۆ دا يێ كاربنه‌جهه‌.
پاشى يووسفى دوعا ژ خودايێ خۆ كر وگۆت: خودايێ من ب ڕاستى ته‌ ژ پاشاتییا (مصرێ) باره‌ك دا من، وته‌ ژ زانينا ته‌عبيرا خه‌ونان وزانينێن دى ژى گه‌له‌ك يا دايه‌ من، ئه‌ى داهێنه‌رێ عه‌سمانان وعه‌ردى، تو د دنيايێ وئاخره‌تێ دا سه‌ركارێ هه‌مى كارێن منى، تو من بـمرينه‌ موسلمان، ومن ب به‌نییێن خۆ يێن چاك ڕا بگه‌هينه‌ ژ پێغه‌مبه‌ر ومرۆڤێن هلبژارتى.
ئه‌ڤا هاتییه‌ گۆتن ژ سه‌رهاتییا يووسفى ژ ده‌نگ وباس وسه‌رهاتییێن غه‌يبێنه‌ ئه‌م ب ڕێكا وه‌حییێ بۆ ته‌ دبێژين ئه‌ى موحه‌ممه‌د، وتو ل نك برايێن يووسفى يێ ئاماده‌ نه‌بووى ده‌مێ وان كارێ خۆ كرى دا ئه‌و وى بهاڤێنه‌ د بيرێ دا، وده‌مێ وان حيله‌ ل وى وبابێ وى كرى. وئه‌ڤه‌ نيشانا ڕاستییا ته‌يه‌، وكو ئه‌ڤه‌ ژ وه‌حییا خودێ‌یه‌.
وپترییا بوتپه‌رێسێن ملله‌تێ ته‌ -ئه‌ى موحه‌ممه‌د- باوه‌رییێ ب ته‌ نائينن ودويكه‌فتنا ته‌ ناكه‌ن، ئه‌گه‌ر خۆ تو ڕژدییێ ل سه‌ر باوه‌رى ئينانا وان بكه‌ى ژى، ڤێجا تو خه‌ما وێ چه‌ندێ نه‌خۆ.
وتو داخوازا كرێیه‌كێ ژ ملله‌تێ خۆ ناكه‌ى سه‌را نيشادانا ڕێكێ بۆ وان، هندى ئه‌و قورئان وهيدايه‌ته‌ يا تو پێ هاتییه‌ هنارتن بيرئينانه‌كه‌ بۆ مرۆڤان هه‌مییان ئه‌و بيرا خۆ پێ دئيننه‌ڤه‌ وپێ دئێنه‌ سه‌ر ڕێ.
وگه‌له‌ك نيشان ل سه‌ر ته‌وحيد وشيانا خودێ د عه‌سمانان وعه‌ردى دا دبه‌لاڤن، وه‌كى ڕۆژێ وهه‌يڤێ وچيا وداروباران، ئه‌و وان دبينن وپشت دده‌نێ، وهزرا خۆ تێدا ناكه‌ن ومفاى بۆ خۆ ژێ وه‌رناگرن.
وئه‌وێن هه‌ يێن پشت دده‌نه‌ ئايه‌تێن خودێ باوه‌رییێ نائينن كو خودێ ئافرانده‌ر وڕزقده‌هـ وئافرانده‌رێ هه‌مى چێكرییانه‌ وئه‌و ب تنێ‌یه‌ يێ هێژاى په‌رستنێ، ئه‌و ب دورستى ڤێ باوه‌رییێ نائينن ئه‌گه‌ر ئه‌و شركا ب صه‌نه‌مان د گه‌ل دا نه‌كه‌ن. خودێ يێ پاك وبلند بت ژ وێ چه‌ندێ.
ئه‌رێ ما تشته‌ك د ده‌ست وان دا هه‌يه‌ ئه‌و پێ دپشت ڕاست بن كو عه‌زابا خودێ ب سه‌ر وان دا نائێت، يان كو ب خافله‌تى ڤه‌ قيامه‌ت ل وان ڕانابت، وئه‌و ب وێ چه‌ندێ ناحه‌سن.
تو -ئه‌ى موحه‌ممه‌د- بێژه‌ وان: ئه‌ڤه‌ ڕێكا منه‌، ئه‌ز ب پشت ڕاستى و ب ده‌ليل بۆ په‌رستنا خودێ ب تنێ گازى دكه‌م، ئه‌ز وهه‌چییێ دويكه‌فتنا من كرى، وئه‌ز خودێ ژ شريكان پاك دكه‌م، وئه‌ز نه‌ ژ بوتپه‌رێسانم.
ومه‌ به‌رى ته ‌-ئه‌ى موحه‌ممه‌د- كه‌سه‌ك بۆ مرۆڤان نه‌هنارتییه‌ ئه‌و زه‌لام نه‌بن يێن مه‌ وه‌حى بۆ هنارتى ژ خه‌لكێ باژێران؛ چونكى ئه‌و پتر د گازى وپه‌يامان دگه‌هن، ئه‌وێن هاتينه‌ سه‌ر ڕێكا حه‌ق باوه‌رییێ ب وان دئينن، وئه‌وێن به‌رزه‌بووى وان دره‌وين ده‌ردئێخن، ئه‌رێ ڤێجا ما ئه‌و ل عه‌ردى نه‌گه‌ڕياينه‌، دا كو وێ ببينن يا هاتییه‌ ڕێكا دره‌وپێكه‌ران وئه‌و عه‌زابا هاتییه‌ سه‌رێ وان؟ وخێرا ئاخره‌تێ ژ دنيايێ وتشتێ تێدا چێتره‌ بۆ وان يێن باوه‌رى ئيناى و ژ خودايێ خۆ ترساين. ئه‌رێ ما هوين هزرا خۆ ناكه‌ن وتێ ناگه‌هن؟
وتو -ئه‌ى موحه‌ممه‌د- له‌زێ د سه‌ركه‌فتنا ل سه‌ر دوژمنان دا نه‌كه‌؛ چونكى پێغه‌مبه‌رێن به‌رى ته‌ ژ به‌ر حكمه‌ته‌كا ئه‌م دزانين سه‌ركه‌فتن زوى بۆ وان نه‌ دهات، حه‌تا ده‌مێ ئه‌و پێغه‌مبه‌ر ژ ملله‌تێن خۆ بێ هيڤى دبوون، وئه‌و پشت ڕاست دبوون كو ملله‌تێن وان دره‌و ب وان كر وئێدى چو هيڤى نه‌ما كو ئه‌و باوه‌رییێ بينن، ل ده‌مێ ته‌نگاڤى دژوار دبوو سه‌ركه‌فتنا مه‌ دگه‌هشته‌ وان، ڤێجا يێ مه‌ بڤێت ژ پێغه‌مبه‌ر ودويكه‌فتییێن وان ئه‌م ڕزگار دكه‌ين، وعه‌زابا مه‌ ژ وان نائێته‌ زڤڕاندن يێن تاوان كرى و ل سه‌ر خودێ دبسته‌. و د ڤێ چه‌ندێ دا صه‌برئينانه‌ك بۆ پێغه‌مبه‌رى -سلاڤ لێ بن- هه‌يه‌.
ب ڕاستى د سه‌رهاتییێن ڤان پێغه‌مبه‌ران دا يێن مه‌ بۆ ته‌ ڤه‌گێڕاين و د وێ دا يا ب سه‌رێ دره‌وپێكران هاتى شيره‌ت وعيبره‌ت بۆ خودان عه‌قلێن دورست هه‌نه‌. ئه‌ڤ قورئانه‌ گۆتنه‌كا چێكرى ودره‌و نينه‌، به‌لكى مه‌ ئه‌و يا ئينايه‌ خوارێ ڕاستگۆيییا كيتابێن به‌رى خۆ ئاشكه‌را دكه‌ت، ودياركرنه‌كه‌ بۆ هه‌ر تشته‌كێ به‌نى هه‌وجه‌ ببنێ ژ حه‌لالی وحه‌رامى، وڕێنيشانده‌ره‌كه‌ ژ به‌رزه‌بوونێ، ودلۆڤانییه‌كه‌ بۆ خودان باوه‌ران دلێن وان پێ ب هيدايه‌ت دكه‌ڤن، ڤێجا ئه‌و كارى ب فه‌رمانێن وێ دكه‌ن.
(الـمر) گۆتن ل سه‌ر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌. ئه‌ڤه‌ ئايه‌تێن قورئانا قه‌در بلنده‌، وئه‌ڤ قورئانا بۆ ته‌ هاتییه‌ خوارێ -ئه‌ى موحه‌ممه‌د- حه‌قییه‌، نه‌ وه‌كى بوتپه‌رێس دبێژن: كو تو وێ ژ نك خۆ دئينى، و د گه‌ل هندێ ژى پترییا مرۆڤان باوه‌رییێ پێ نائينن وكارى پێ ناكه‌ن.
خودايێ پاك وبلند ئه‌وه‌ يێ هه‌ر حه‌فت عه‌سمان ب شيانا خۆ وبێ ستوين وه‌كى هوين دبينن بلندكرين، پاشى ئه‌و ل سه‌ر عه‌رشى بلندبوو (ئستواكر) بلندبوونه‌كا بابه‌تى وى بت، ووى ڕۆژ وهه‌يڤ وه‌سا چێكرن مفايێ به‌نییان تێدا بت، هه‌ر يه‌ك ژ وان د فه‌له‌كا خۆ دا حه‌تا ڕۆژا قيامه‌تێ دزڤڕت. ئه‌و كارێ دنيايێ وئاخره‌تێ ب ڕێڤه‌ دبه‌ت، ئه‌و وان ئايه‌تان يێن شيانا وى به‌رچاڤ دكه‌ن وهندێ دگه‌هينن كو ژ وى پێڤه‌تر چو خودايێن دى نينن بۆ هه‌وه‌ ئاشكه‌را دكه‌ت؛ دا هوين باوه‌رییێ ب خودێ وڕۆژا قيامه‌تێ بينن، وپه‌رستنێ بۆ وى ب تنێ بكه‌ن.
وئه‌وه‌ يێ عه‌رد به‌رفره‌هـ كرى وڕائێخستى، وبۆ ژيارا هه‌وه‌ ئاماده‌كرى، ووى ئه‌و چيا ل عه‌ردى دانان يێن عه‌ردى ڕادگرن، ووى ئه‌و ڕويبارێن هوين ئاڤێ ژێ ڤه‌دخۆن ل عه‌ردى دانان، و ژ هه‌ر به‌رهه‌مه‌كى وى دو جۆت تێدا دانان، ڤێجا هنده‌ك يێ سپییه‌ وهنده‌ك يێ ڕه‌شه‌ وهنده‌ك يێ شرينه‌ وهنده‌ك يێ ترشه‌، ووى شه‌ڤ ب سه‌ر ڕۆژێ دا به‌ردا دا ئه‌و وێ تارى بكه‌ت، ب ڕاستى د ڤێ هه‌مییێ دا ئايه‌ت وعيبره‌ت بۆ وى ملله‌تى هه‌نه‌ يێ هزرا خۆ تێدا بكه‌ت، ومفاى ژێ وه‌ربگرت.
و د عه‌ردى دا هنده‌ك پارچه‌ عه‌رد هه‌نه‌ ب ڕه‌خ يه‌ك ڤه‌نه‌، هنده‌ك دباشن وئه‌و تشت لێ شين دبت يێ خه‌لك مفاى بۆ خۆ ژێ ببينت، وهنده‌ك دبێ خێر وخرشن تشته‌ك لێ شين نابت، و ل عه‌ردێ باش هنده‌ك باغچه‌يێن ترى هه‌نه‌، وخودێ شينكاتییێ ژێك جودا ودارقه‌سپێن ل سه‌ر يه‌ك بنێ شين دبن، ويێن ل سه‌ر گه‌له‌ك بنان شين دبن يێن داين، ئه‌ڤه‌ هه‌مى ل سه‌ر يه‌ك ئاخێ، و ب يه‌ك ئاڤێ دئێنه‌ ئاڤدان، به‌لێ د گه‌ل هندێ ژى ڕه‌نگ وتاما وان يا ژێك جودايه‌، هنده‌ك يێ شرينه‌ وهنده‌ك يێ ترشه‌، وهنده‌ك ژ وان بۆ خوارنێ ژ هنده‌كان چێتره‌، هندى د ڤێ چه‌ندێ دايه‌ نيشان بۆ وى هه‌نه‌ يێ دله‌ك هـه‌بـت و د فـه‌رمـانـا خودێ بگه‌هت.
وئه‌گه‌ر تو -ئه‌ى موحه‌ممه‌د- ژ نه‌باوه‌رى ئينانا وان مه‌نده‌هۆش ببى پا تشتێ ژ وێ ژى عه‌جێبتر گۆتنا كافرانه‌ ده‌مێ دبێژن: ئه‌رێ ئه‌گه‌ر ئه‌م مرين وبووينه‌ ئاخ جاره‌كا دى دێ ڕابينه‌ڤه‌؟ ئه‌و ئه‌ون يێن كافرى ب وى خودايێ خۆ كرى يێ ئه‌و ژ چونه‌يێ ئافراندين، وئه‌و ئه‌ون يێن كو ل ڕۆژا قيامه‌تێ زنجير دێ دستويێن وان دا بن، وئه‌ون يێن هه‌ر دێ د ئاگرى دا بن، قه‌ت ژێ ده‌رناكه‌ڤن.
ودره‌وپێكه‌ر به‌رى له‌زا وێ باوه‌رییێ يا ته‌ناهى وباشى ب دويڤ دا دئێت له‌زێ ل وێ عه‌زابێ دكه‌ن يا من زوى ب سه‌ر وان دا نه‌ئيناى، و ب ڕاستى عه‌زابدانا دره‌وپێكه‌ران به‌رى وان بۆرییه‌، ڤێجا چاوا ئه‌و عيبره‌تێ بۆ خۆ ژێ ناگرن؟ وهندى خودايێ ته‌يه‌ -ئه‌ى موحه‌ممه‌د- يێ خودان لێبۆرينه‌ بۆ گونه‌هێن وى مرۆڤى يێ تۆبه‌ بكه‌ت د سه‌ر زۆردارییا وى ڕا، وهندى خودايێ ته‌يه‌ يێ عه‌زاب دژواره‌ بۆ وى يێ ڕژدییێ ل سه‌ر كوفرێ وسه‌رداچوونێ ونه‌گوهدارییا خودێ بكه
وكافرێن (مه‌كه‌هێ) دبێژن: پا دێ بلا موعجزه‌يه‌كا به‌رچاڤ بۆ وى هاتبا وه‌كى گۆپالێ مووساى يان حێشترا صالحى، وئه‌و چه‌نده‌ نه‌ ب ده‌ستێ ته‌يه‌ -ئه‌ى موحه‌ممه‌د- وهه‌ما كارێ ته‌ ئه‌وه‌ تو په‌ياما خودێ بگه‌هينییه‌ وان، ووان ژ عه‌زابا خودێ بترسينى. وبۆ هه‌ر ملله‌ته‌كى پێغه‌مبه‌ره‌ك هه‌يه‌ به‌رێ وان دده‌ته‌ خودێ.
خودايێ پاك وبلند دزانت كانێ هه‌ر مێیه‌ك چ تێشكى د زكێ خۆ دا هل دگرت، وكانێ ئه‌و يێ نێره‌ يان يێ مێیه‌؟ يێ دلشاده‌ يان يێ دل نه‌خۆشه‌؟ وئه‌و دزانت كانێ چ ژ مالبچويكان كێم دبت، دكه‌ڤت يان به‌رى نه‌هـ هه‌يڤییێ دچت، وكانێ چ تشتى هلگرتنا وى زێده‌ دبت، وهه‌ر تشته‌ك ل نك خودێ يێ پيڤايه‌ نه‌كێم دكه‌ت نه‌زێده‌.
خودێ ب وى تشتى يێ زانايه‌ يێ كو ل به‌رچاڤ نه‌بت، و ب وى تشتى ژى يێ ل به‌رچاڤ بت، يێ مه‌زنه‌ د ناڤ وسالۆخه‌تێن خۆ دا، ب خۆ وشيان وپێڤه‌هاتنا خۆ ل سه‌ر هه‌مى چێكرییێن خۆ يێ بلنده‌.
ل نك وى وه‌كى يه‌كه‌ ئه‌وێ گۆتنێ ڤه‌شێرت يان ئاشكه‌را بكه‌ت ژ هه‌وه‌، و ل نك وى وه‌كى يه‌كه‌ يێ ل تارییا شه‌ڤێ ب دزى ڤه‌ كاره‌كى بكه‌ت، يان ل ڕۆژێ ئاشكه‌را بكه‌ت.
خودێ هنده‌ك فريشته‌ هه‌نه‌ ل دويڤ يه‌ك ب سه‌ر مرۆڤى دا دئێن ل به‌ر ده‌ستێ وى و ل پشت وى، ئه‌و ب فه‌رمانا خودێ وى دپارێزن وكريارێن وى يێن باش وخراب دهژمێرن. هندى خودێ‌یه‌ وێ قه‌نجییێ يا وى د گه‌ل ملله‌ته‌كى كرى ناگوهۆڕت حه‌تا ئه‌و وێ فه‌رمانێ نه‌گوهۆڕن يا ل وان هاتییه‌ كرن. وئه‌گه‌ر خودێ نه‌خۆشییه‌ك بۆ كۆمه‌كێ ڤيا چو ڕه‌ڤ ژێ نابن، ووان ژبلی خودێ كه‌سه‌ك نابت ل وان ببته‌ خودان، وێ بۆ وان بكه‌ت يا وان دڤێت، ووێ ژ وان دوير بكه‌ت يا وان نه‌ڤێت.
وئه‌وه‌ يێ ژ نيشانێن خۆ برويسییێ نيشا هه‌وه‌ دده‌ت، ڤێجا هوين دترسن كو ئاگره‌ك ژێ ب سه‌ر هه‌وه‌ دا بێت هه‌وه‌ بسۆژت، وهه‌وه‌ دڤێت باران بۆ هه‌وه‌ ژێ بێت، و ب شيانا وى عه‌ورێن ب ئاڤه‌كا بۆش دگران بۆ مفايێ هه‌وه‌ چێ دبن.
وتۆپ وبرويسى ب سوپاسییا خودێ ته‌سبيحا وى دكه‌ن ته‌سبيحه‌كا هندێ دگه‌هينت كو ئه‌و بن ده‌ستى وينه‌، وفريشته‌ ژ ترسا خودێ دا وى پاك وپيرۆز دكه‌ن، وخودێ برويسییان دهنێرت ڤێجا وى پێ تێ دبه‌ت يێ وى بڤێت ژ به‌نییێن خۆ، وكافر هه‌ڤڕكییێ د ده‌رحه‌قا سالۆخه‌ت وشيانا خودێ دا ل سه‌ر ڕاكرنا پشتى مرنێ دكه‌ن، وئه‌و يێ هێز وشيان وگرتن دژواره‌ بۆ وى يێ گوهدارییا وى نه‌كه‌ت.
گازییا ته‌وحيدێ (لا إله‌ إلا الله) بۆ خودێ ب تنێ‌یه‌، دوعا وپه‌رستن ژ وى ب تنێ دئێته‌كرن، وئه‌و خوداوه‌ندێن ئه‌و ژبلی خودێ گازى دكه‌نێ به‌رسڤا وان يێن گازى دكه‌نێ ناده‌ن، وحالێ وان د گه‌ل خوداوه‌ندێن وان وه‌كى حالێ وى مرۆڤێ تێهنییه‌ يێ ژ دوير ڤه‌ ده‌ستێ خۆ بۆ ئاڤێ درێژ بكه‌ت؛ دا وێ بگه‌هينته‌ ده‌ڤێ خۆ به‌لێ ئه‌و ناگه‌هتێ، وداخوازا كافران ژ وان خوداوه‌ندان گه‌له‌ك ژ ڕاستییێ يا دويره‌ چونكى ئه‌و شريكان بۆ خودێ چێ دكه‌ن.
وهه‌ر تشته‌كێ ل عه‌سمانان وعه‌ردى خۆ ب ده‌ست خودێ ڤه‌ به‌ردايه‌، ڤێجا خودان باوه‌ر ژ دل خۆ بۆ وى دچه‌مينن، وكافر ب كوته‌كى وێ چه‌ندێ دكه‌ن؛ چونكى ئه‌و خۆ ژ عه‌بدينییا خودێ بلندتر دبينن، وخوڕستییا وان وان دره‌وين ده‌رتێخت، وسيبه‌را چێكرییان خۆ ب ده‌ست وى ڤه‌ به‌ردده‌ت، و ب فه‌رمانا وى ل سپێده‌ وئێڤاران دلڤلڤت.
تو بێژه‌: كییه‌ ئافرانده‌رێ عه‌سمانان وعه‌ردى وڕێڤه‌به‌رێ وان؟ تو بێژه‌: خودێ‌یه‌، پاشى ژ بۆ نه‌هێلانا چو هێجه‌تان بۆ وان تو بێژه‌: ئه‌رێ هه‌وه ‌-ژبلی وى- هنده‌ك خودايێن دى بۆ خۆ گرتينه‌، وئه‌و نه‌شێن چو مفاى يان زيانێ بگه‌هيننه‌ خۆ حه‌تا بگه‌هيننه‌ هه‌وه‌، وهه‌وه‌ په‌رستنا خودايێ وان هێلايه‌؟ تو بێژه‌ وان: ئه‌رێ ما ل نك هه‌وه‌ مرۆڤێ كافر -ئه‌ڤێ وه‌كى كۆره‌ى- ويێ خودان باوه‌ر -كو وه‌كى يێ ب چاڤه‌- وه‌كى يه‌كن؟ يان ل نك هه‌وه‌ كوفر -كو وه‌كى تارییانه‌- وباوه‌رى -كو ڕۆناهییه‌- وه‌كى يه‌كن؟ يان ئه‌و خودايێن وان بۆ خودێ كرينه‌ هه‌ڤپشك ئافراندنه‌كا وه‌كى يا خودێ دكه‌ن، ڤێجا ئافراندنا وان هه‌ڤپشكان ل به‌ر وان تێكه‌لی ئافراندنا خودێ بوويه‌، ڤێجا وان هزركرییه‌ كو ئه‌و خوداوه‌ند ژى هێژاى په‌رستنێنه‌؟ تو بێژه‌ وان: خودێ‌یه‌ ئافرانده‌رێ هه‌مى تشتان ژ چوننه‌يێ، وئه‌و ب تنێ‌یه‌ يێ هێژاى په‌رستنێ، وئه‌وه‌ يه‌كێ ب سه‌رڤه‌هاتى يێ هێژاى خوداينییێ وپه‌رستنێ.
پاشى خودێ مه‌ته‌له‌ك ل سه‌ر حه‌قییێ ونه‌حه‌قییێ ئينا ب وێ ئاڤا وى ژ عه‌سمانى باراندى، ڤێجا نهالێن عه‌ردى پێ ڕابووين ل دويڤ بچويكى ومه‌زنییا وان، وله‌هییێ كه‌فه‌كا بلند وبێ مفا د گه‌ل خۆ هلگرت. ومه‌ته‌له‌كا دى ئينا: ب وان كه‌ره‌ستێن ئاگرى ل سه‌ر هل دكه‌نێ دا بحه‌لينن وبكه‌نه‌ چه‌ك وه‌كى زێڕى وزيڤى، يان ژى دا مفايه‌كێ دى بۆ خۆ ژێ وه‌ربگرن وه‌كى سفرى، ڤێجا ئه‌و ده‌غه‌لێ بێ مفا وه‌كى وێ كه‌فا ب سه‌ر له‌هییێ كه‌فتى ژێ ده‌ردكه‌ڤت، ب ڤى ڕه‌نگى خودێ مه‌ته‌لا حه‌قه‌يێ ونه‌حه‌قییێ دئينت: ڤێجا نه‌حه‌قى وه‌كى كه‌فا ئاڤێ يه‌ پويچ دبت ودچت؛ چونكى چو مفا تێدا نينه‌، وحه‌قى وه‌كى ئاڤا صافییه‌، ووه‌كى وى كه‌ره‌ستێ پاقژه‌ ئه‌وێ بۆ مفا ژێ وه‌رگرتنێ ل عه‌ردى دمينت، ووه‌كى وى ئه‌ڤ مه‌ته‌له‌ بۆ هه‌وه‌ ئيناين، وه‌سا ئه‌و مه‌ته‌لان بۆ مرۆڤان دئينت؛ دا حه‌قى ونه‌حه‌قى پێ ژێك بێته‌ ڤاڤارتن.
بۆ وان خودان باوه‌رێن گوهدارییا خودێ وپێغه‌مبه‌رێ وى كرى به‌حه‌شت هه‌يه‌، وبۆ ئه‌وێن گوهدارییا وان نه‌كرى وكافربووين ئاگر هه‌يه‌، وئه‌گه‌ر هه‌ر تشته‌كێ ل عه‌ردى هه‌ى وهندى وى ژى د گه‌ل دا يێ وان با ئه‌و دا وى هه‌مییێ ده‌ن به‌س دا بشێن خۆ پێ ژ عه‌زابا خودێ ل ڕۆژا قيامه‌تێ بــكــڕن، وئــــه‌و ژ وان نائــێــتــه‌ قه‌بويلكرن، حسيبا هه‌ر كاره‌كێ خراب يێ وان كرى دێ د گه‌ل وان ئێته‌كرن، ووارێ وان دێ جه‌هنه‌م بت ئه‌و دێ بۆ وان بته‌ جهـ، وئه‌و پيسه‌ جهه‌ وان بۆ خۆ ڕائێخستى.
ئه‌رێ ما ئه‌وێ دزانت كو ئه‌وا بۆ ته‌ -ئه‌ى موحه‌ممه‌د- ژ نك خودێ هاتییه‌ خوارێ ڕاستییه‌ وباوه‌رییێ پێ دئينت، وه‌كى وى كۆره‌يه‌ يێ حه‌قییێ نه‌بينت وباوه‌رییێ پێ نه‌ئينت؟ هه‌ما خودان عه‌قلێن دورست مفاى بۆ خۆ ژێ دبينن.
ئه‌وێن وێ په‌يمانا خودێ پێك دئينن يا وى فه‌رمان پێ ل وان كرى، وئه‌و وێ په‌يمانا موكم يا وان دايه‌ خودێ ناشكێنن.
وئه‌و ئه‌ون يێن وى تشتێ خودێ فه‌رمان ب گه‌هاندنا وى كرى وه‌كى مرۆڤاينییێ وهاريكارییا پێتڤییان دگه‌هينن، وبه‌رێ وان يێ ل خودێ، و ژ هندێ دترسن كو خودێ حسێبێ سه‌را گونه‌هان د گه‌ل وان بكه‌ت، وتشته‌كى ژ وان گونه‌هان بۆ وان ژێ نه‌به‌ت.
وئه‌و ئه‌ون يێن پێخه‌مه‌ت ڕازيبوونا خودێ صه‌بر ل سه‌ر نه‌خۆشییێ وگوهدارییا وى كێشاى، ونڤێژ ب ڕه‌نگه‌كێ تمام پێك ئيناى، وزه‌كاتا مالێ خۆ يا فه‌ر داى، وئاشكه‌را وڤه‌شارتى خێر ژێ داين، و ب باشییێ خرابییێ پاشڤه‌ لێ دده‌ن دا ژێ ببه‌ت، ئه‌وێن ب ڤـان سـالۆخـه‌تان دويماهییا باش ل ئاخره‌تێ بۆ وانه‌.
ئه‌و دويماهییا هه‌ به‌حه‌شتێن عه‌دنن ئه‌و هه‌ر دێ لێ مينن وژێ ده‌رناكه‌ڤن، ئه‌و و د گه‌ل وان دا هه‌چییێ چاك ژ باب وژن ودوونده‌هێن وان ژ نێر ومێیان، وفريشته‌ د هه‌مى ده‌رگه‌هان ڕا ب سه‌ر وان ڤه‌ دئێنه‌ ژۆر؛ دا پيرۆزباهییێ ل وان بكه‌ن كو ئه‌و هاتينه‌ به‌حه‌شتێ.
فريشته‌ دبێژنه‌ وان: ژ به‌ر صه‌برا هه‌وه‌ كێشاى ل سه‌ر گوهدارییا خودێ هوين ژ هه‌ر نه‌خۆشییه‌كێ ب سلامه‌تى بن، ڤێجا به‌حه‌شت چ خۆش خانییێ دويماهییێ يه‌.
به‌لێ ئه‌و به‌خت ڕه‌شێن سالۆخه‌تێن وان دژى سالۆخه‌تێن خودان باوه‌ران، ئه‌و ئه‌ون يێن په‌يمانا خودێ ب جهـ نائينن كو په‌رستنا وى ب تنێ بكه‌ن پشتى وان ئه‌و په‌يمان ل سه‌ر خۆ به‌ستى ژى، وئه‌و ئه‌ون يێن وى تشتى دبڕن يێ خودێ فه‌رمان ب گه‌هاندنا وى داى، و ب كرنا گونه‌هان خرابكارییێ د عه‌ردى دا دكه‌ن، ئه‌ڤه‌ ئه‌وێن ئه‌ڤ سالۆخه‌تێن كرێت ل نك هه‌ين دويركه‌فتنا ژ ڕه‌حما خودێ بۆ وان هه‌يه‌، و ل ئاخره‌تێ ئه‌و عه‌زابا وان پێ نه‌خۆش بۆ وان هه‌يه‌.
خودێ ب تنێ‌یه‌ ڕزقى بۆ وى يێ وى بڤێت ژ به‌نییێن خۆ به‌رفره‌هـ دكه‌ت، و ل سه‌ر وى به‌رته‌نگ دكه‌ت يێ وى بڤێت، وكافران كه‌يف ب به‌رفره‌هییا د ژينا دنيايێ دا دئێت، وئه‌ڤ ژينا دنيايێ به‌رانبه‌ر ئاخره‌تێ خۆشییه‌كا كێم وبه‌روه‌خته‌، دێ چت ونامينت.
وكافر ژ ڕكدارى دبێژن: پا دێ بلا موعجزه‌يه‌كا به‌رچاڤ يا وه‌كى موعجزه‌يا مووساى وعيساى بۆ موحه‌ممه‌دى هاتبا خوارێ. تو بێژه‌ وان: هندى خودێ‌یه‌ يێ وى بڤێت ژ ڕكداران ژ ڕێكا هيدايه‌تێ به‌رزه‌ دكه‌ت ڤێجا موعجزه‌ چو مفاى ناگه‌هيننه‌ وى، وبه‌رێ وى دده‌ته‌ دينێ خۆ يێ حه‌ق يێ ل وى بزڤڕت وداخوازا ڕازيبوونا وى بكه‌ت.
وئه‌و به‌رێ وان دده‌ته‌ هيدايه‌تێ ئه‌وێن دلێن وان ب ته‌وحيدا خودێ وزكرێ وى ته‌نا وڕحه‌ت دبن، نێ ب گوهدان وزكرێ خودێ دل ته‌نا وڕحه‌ت دبن.
ئه‌وێن باوه‌رى ب خودێ وپێغه‌مبه‌رێ وى ئيناى، وكريارێن چاك كرين خۆشى وچاڤ ڕوهنى، وحاله‌كێ باش، ودويماهى ولێ زڤڕينه‌كا تازه‌ ل به‌حه‌شتێ د ڕازيبوونا خودێ دا بۆ وان هه‌يه‌.
وه‌كى مه‌ به‌رى ته ‌-ئه‌ى موحه‌ممه‌د- پێغه‌مبه‌ر هنارتين وه‌سا مه‌ تو ژى د ناڤ ملله‌ته‌كى دا هنارتى به‌رى وان گه‌له‌ك ملله‌تێن پێغه‌مبه‌ران بۆرينه‌؛ دا تو بۆ ڤى ملله‌تى وێ قورئانێ يا بۆ ته‌ هاتییه‌ خوارێ بخوينى، وحالێ ملله‌تى ئه‌وه‌ ئه‌و كافرییێ ب يه‌كينییا خودايێ ره‌حمان دكه‌ن، تو -ئه‌ى موحه‌ممه‌د- بێژه‌ وان: خودايێ ره‌حـمان ئه‌وێ هوين باوه‌رییێ ب يه‌كينییا وى نائينن خودايێ منه‌، ژ وى پێڤه‌تر چو خودا يێن ب حه‌ق نينن په‌رستن بۆ بێته‌كرن، من خۆ هێلايه‌ ب هيڤییا وى ڤه‌، وزڤڕينا من بۆ نك وى يه‌.
خودايێ مه‌زن به‌رسڤا وان كافران دده‌ت ئه‌وێن داخوازا هاتــنــا هــنـده‌ك موعجزه‌يێن به‌رچاڤ بۆ پێغه‌مبه‌رى -سلاڤ لێ بن- كرى ودبێژته‌ وان: وئه‌گه‌ر قورئانه‌ك هه‌با هاتبا خواندن، ڤێجا چيا پێ ژ جهێن خۆ هاتبانه‌ ڕاكرن، يان عه‌رد پێ هاتبا شه‌قكرن وڕويبار ژێ ده‌ركه‌فتبان، يان مرى پێ هاتبانه‌ زێنديكرن وئاخافتن، ئه‌و قورئانا وه‌سا دا ئه‌ڤ قورئانه‌ بت، ووان باوه‌رى پێ نه‌دئينا. به‌لكى كار وفه‌رمان د هاتنا موعجزه‌يان دا و د هه‌ر تشته‌كێ دى دا بۆ خودێ ب تنێ‌یه‌. ئه‌رێ ڤێجا ما خودان باوه‌ران نه‌زانییه‌ كو ئه‌گه‌ر خودێ ڤيابا دا خه‌لكێ عه‌ردى هه‌مى بێى موعجزه‌ ژى باوه‌رییێ ئينن؟ وكافر هه‌ر دێ مينن -ژ به‌ر كوفرا وان- نه‌خۆشى وگرفتارییێن وه‌كى كوشتنێ وئێخسيركرنێ دێ ب سه‌ر وان دا ئێن، يان ئه‌و نه‌خۆشى وگرفتارى دێ كه‌ڤنه‌ نێزيكى خانییێن وان، حه‌تا سۆزا خودێ ب سه‌ركه‌فتنا ل سه‌ر وان دئێت، هندى خودێ‌یه‌ ژ سۆزێ لێڤه ‌نابت.
وئه‌گه‌ر وان يارى بۆ خۆ ب گازییا ته‌ كربن -ئه‌ى موحه‌ممه‌د- ب ڕاستى ملله‌تێن به‌رى ته‌ ژى يارى بۆ خۆ ب پێغه‌مبه‌رێن خۆ كربوون، ڤێجا تو ب خه‌م نه‌كه‌ڤه‌ من ل دويڤ كافران به‌ردابوو پاشى من ئه‌و ب عه‌زابا خۆ گرتن، وئه‌و عه‌زابه‌كا دژوار بوو.
ئه‌رێ ڤێجا ما ئه‌وێ ل سه‌ر هه‌ر نه‌فسه‌كێ پێ ڕابووى بت وكريارێن وێ بهژمێرت، ئه‌و هێژاتره‌ بێته‌ په‌رستن، يان ئه‌ڤ چێكرییێن بێزار؟ ووان -ژ نه‌زانينا خۆ- هنده‌ك هه‌ڤپشك بۆ خودێ ژ چێكرییێن وى دانان په‌رستن بۆ كر، تو -ئه‌ى موحه‌ممه‌د- بێژه‌ وان: هوين ناڤ وسالۆخه‌تێن وان بێژن، وئه‌و تشته‌كى ژ سالۆخه‌تێن وان نابێژن كو ئه‌و پێ هێژاى په‌رستنێ ببن، يان هوين به‌حسێ هنده‌ك هه‌ڤپشكان بۆ خودێ د عه‌ردێ وى دا دكه‌ن ئه‌و پێ ناحه‌ست، يان هوين ب په‌يڤێن سه‌رڤه‌ سه‌رڤه‌ بێى كو ڕاستییه‌ك بۆ هه‌بت وان دكه‌نه‌ هه‌ڤپشك. به‌لكى شه‌يتانى ل به‌ر كافران گۆتنا وان يا نه‌حه‌ق وپاشڤه‌لێدانا وان ژ ڕێكا خودێ خه‌ملاند. وهه‌چییێ خودێ به‌رێ وى نه‌ده‌ته‌ هيدايه‌تا خۆ وى كه‌س نابت به‌رێ وى بده‌ته‌ حه‌قییێ وسه‌رڕاستییێ.
بۆ ڤان كافران ئه‌وێن به‌رێ خه‌لكى ژ ڕێكا خودێ دده‌نه‌ پاش د ژينا دنيايێ دا عه‌زابه‌كا ب زه‌حمه‌ت ب كوشتنێ وگرتنێ وشه‌رمزارییێ هه‌يه‌، وعه‌زابا ئاخره‌تێ گرانتر ودژوارتره‌، ووان كه‌س نابت عه‌زابا خودێ ژ وان پاشڤه‌ لێ بده‌ت.
سالۆخه‌تێ وێ به‌حه‌شتێ ئه‌ڤه‌يه‌: ڕويبار د بن داروبار وقه‌سرێن وێ دا دچن، فێقییێ وێ خلاس نابت، وسيبه‌را وێ نه‌كێم دبت ونه‌دچت، ئه‌ڤ جزادانا ب به‌حه‌شتێ دويماهییا وانه‌ يێن ژ خودێ دترسن، ڤێجا هوين خۆ ژ بێ ئه‌مرییا وى بده‌نه‌ پاش وفه‌رمانێن وى ب جهـ بينن، ودويماهییا كافران ئاگره‌.
وئه‌وێن مه‌ كيتاب دايێ ژ جوهى وفه‌لان هه‌چییێ باوه‌رى ب ته‌ ئيناى وه‌كى عه‌بدللاهێ كوڕێ سه‌لامى ونه‌جاشى، ئه‌و مزگينییێ ب وێ قورئانا بۆ ته‌ هاتییه‌ خوارێ دده‌نه‌ يه‌ك ودو؛ چونكى ئه‌و يا ڕێككه‌فتییه‌ د گه‌ل وێ يا ل نك وان، و ژ وان يێن ل سه‌ر كوفرێ ودژينییا ته‌ كۆمبووين، وه‌كى سه‌ييدى وعاقبى قه‌شێن نه‌جرانێ، وكه‌عبێ كوڕێ ئه‌شره‌فى، هنده‌ك هه‌نه‌ باوه‌رییێ ب هنده‌كێ ژ وێ نائينن يا بۆ ته‌ هاتى، تو بێژه‌ وان: هه‌ما خودێ فه‌رمان يا ل من كرى كو ئه‌ز عه‌بدينییا وى ب تنێ بكه‌م، وچو هه‌ڤپشكان بۆ وى چێ نه‌كه‌م، ئه‌ز به‌رێ خه‌لكى دده‌مه‌ عيباده‌تێ وى، وزڤڕينا من بۆ نك وییه‌.
وكانێ چاوا مه‌ كيتاب بۆ پێغه‌مبه‌ران ب ئه‌زمانێ وان هنارتينه‌ وه‌سا مه‌ قورئان ب ئه‌زمانێ عه‌ره‌بان بۆ ته‌ ژى ئينا خوارێ؛ دا تو حوكمى پێ بكه‌ى، وئه‌گه‌ر تو د په‌رستنا يه‌كێ دى دا ژبلی خودێ ب دويڤ دلچوونێن كافران بكه‌ڤى -پشتى وێ حه‌قییا بۆ ته‌ ژ نك خودێ هاتى- ته‌ چو سه‌ركار وپشته‌ڤان نابن ته‌ ب سه‌ربێخن و ژ عه‌زابا خودێ بپارێزن.
وئه‌گه‌ر وان گۆت: ته‌ چيه تو ژنان دئينى؟ ب ڕاستى مه‌ به‌رى ته‌ هنده‌ك پێغه‌مبه‌ر ژ مرۆڤان هنارتينه‌ ومه‌ ژن ودوونده‌هـ داينه‌ وان، وئه‌گه‌ر وان گۆت: ئه‌گه‌ر ئه‌و پێغه‌مبه‌ر با دا وان موعجزه‌يان ئينت يێن مه‌ ژێ خواستين، نه‌دشيانا پێغه‌مبه‌ره‌كى دايه‌ كو بێى ده‌ستويرییا خودێ ئه‌و موعجزه‌يه‌كێ بۆ ملله‌تێ خۆ بينت. بۆ هه‌ر كاره‌كێ حه‌زكرى نڤيسينه‌ك وده‌مه‌ك هه‌يه‌ خودێ ل نك خۆ نڤيسییه‌، نه‌پێش دكه‌ڤت ونه‌پاش دكه‌ڤت.
تشتێ خودێ بڤێت ژ حوكمان وهه‌ر تشته‌كێ دى ئه‌و ژێ دبه‌ت، وتشتێ وى بڤێت ئه‌و دهێلت ل دويڤ حكمه‌ته‌كا ئه‌و پێ دزانت، وماكا نڤيسينان كو له‌وحێ پاراستییه‌ ل نك وییه‌.
وئه‌گه‌ر هنده‌كێ ژ وێ عه‌زابێ يا مه‌ گه‌ف پێ ل نه‌يارێن ته‌ كرى ئه‌م د دنيايێ دا نيشا ته‌ بده‌ين ئه‌و ئه‌وه‌ يا بۆ وان هاتییه‌ پێشخستن، وئه‌گه‌ر به‌رى تو وێ چه‌ندێ ببينى ئه‌م ته‌ بمرينين، هه‌ما گه‌هاندنا ئيسلامێ ل سه‌ر ته‌يه‌، وحسێب وجزادان ل سه‌ر مه‌يه‌.
ئه‌رێ ما ئه‌ڤ كافره‌ نابينن كو ئه‌م يێن دئێين عه‌ردى ژ ره‌خان ڤه‌ كێم دكه‌ين، كو موسلمان وه‌لاتێ شركێ ڤه‌دكه‌ن و ب سه‌ر وه‌لاتێ ئيسلامێ ڤه‌ به‌ردده‌ن؟ وخودێ‌یه‌ حوكمى دكه‌ت وكه‌س نينه‌ حوكمه‌كێ دى د سه‌ر حوكمێ وى ڕا بكه‌ت، وئه‌و يێ حسێب سڤكه‌.
و ب ڕاستى ئه‌وێن به‌رى وان پيلان بۆ پێغه‌مبه‌رێن خۆ گێڕابوون، وگێڕانا هه‌مى پيلانان بۆ  خودێ ب تنێ‌یه‌، ئه‌وه‌ پيلانێن وان پويچ دكه‌ت، خودێ دزانت كانێ هه‌ر نه‌فسه‌ك چ باشییێ يان خرابییێ دكه‌ت وئه‌و دێ وێ سه‌را جزاده‌ت. وكافر پاشى دێ زانن -ده‌مێ ئه‌و دئێنه‌ نك خودايێ خۆ- كانێ دويماهییا باش پشتى ڤێ دنيايێ بۆ كییه‌؟
وئه‌وێن كافر بووين دبێژن: ئه‌ى موحه‌ممه‌د خودێ تو نه‌كرییه‌ پێغه‌مبه‌ر، تو بێژه‌ وان: خودێ به‌سه‌ شاهد بت ل سه‌ر ڕاستگۆيییا من ودره‌وينییا هه‌وه‌، وشاهدییا وان به‌سه‌ يێن زانينا كيتابێ ل نك هه‌ى ژ وان جوهى وفه‌لان يێن باوه‌رى ب پێغه‌مبه‌رينییا من ئيناى، و باوه‌رى ب وێ ئيناى يا ژ نك خودێ هاتى، ودويكه‌فتنا حه‌قییێ كرى وشاهدییا خۆ ئاشكه‌را كرى ونه‌ڤه‌شارتى.
(الر) گۆتن ل سه‌ر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌.
ئه‌ڤ قورئانه‌ كيتابه‌كه‌ مه‌ بۆ ته‌ -ئه‌ى موحه‌ممه‌د- ب وه‌حى هنارتییه‌ دا تو -ب ئانه‌هییا خودێ- به‌رێ مرۆڤان پێ ژ به‌رزه‌بوونێ وسه‌رداچوونێ بده‌يه‌ هيدايه‌تێ وڕۆناهییێ كو ئيسلامه‌ ڕێكا خودايێ هه‌رده‌م ب سه‌رڤه‌هاتى يێ د هه‌مى حالان دا مه‌دحێن وى دئێنه‌كرن، خودێ يێ كو هه‌ر تشته‌كێ ل عه‌سمانان وهه‌ر تشته‌كێ ل عه‌ردى ئافراندى وملكێ وییه‌، ڤێجا ئه‌وه‌ يێ دڤێت په‌رستن بۆ وى ب تنێ بت. و ل ڕۆژا قيامه‌تێ تێچوون وعه‌زابه‌كا دژوار دێ گه‌هته‌ كافران.
وئه‌و كافرێن هه‌ يێن ژينا دنيايێ يا به‌روه‌خت بۆ خۆ هلبژارتى، وئاخره‌تا به‌رده‌وام هێلاى، وناهێلن مرۆڤ دويكه‌فتنا دينێ خودێ بكه‌ن، ودخوازن ئه‌و دين ڕێكه‌كا خوار وڤيچ بت دا ل دويڤ دلێ وان بت، ئه‌وێن ب ڤان سالۆخه‌تان بن ئه‌و ژ حه‌قییێ دبه‌رزه‌نه‌ به‌رزه‌بوونه‌كا دوير ژ هه‌مى ڕێكێن هيدايه‌تێ.
وبه‌رى ته‌ -ئه‌ى موحه‌ممه‌د- مه‌ چو پێغه‌مبه‌ره‌ك نه‌هنارتییه‌ ئه‌گه‌ر ب ئه‌زمانێ ملله‌تێ وى نه‌بت؛ دا ئه‌و شريعه‌تێ خودێ بۆ وان ئاشكه‌را بكه‌ت، ڤێجا يێ خودێ بڤێت ئه‌و وى ژ ڕێكا هيدايه‌تێ به‌رزه‌ دكه‌ت، ويێ وى بڤێت به‌رێ وى دده‌ته‌ حه‌قییێ، وئه‌و د ملكێ خـۆ دا يێ زاله‌، ويێ كاربنه‌جهه‌، هه‌ر كاره‌كى ل دويڤ حكمه‌ته‌كێ ددانته‌ جهێ وى.
و ب ڕاستى مه‌ مووسا بۆ ئسرائيلییان هنارت ومه‌ ب وان موعجزه‌يێن ڕاستییا وى ئاشكه‌را دكه‌ن پشته‌ڤانییا وى كر، ومه‌ فه‌رمان ل وى كر كو ئه‌و به‌رێ وان بده‌ته‌ باوه‌رییێ؛ دا ئه‌و وان ژ به‌رزه‌بوونێ ده‌ربێخته‌ هيدايه‌تێ، وبيرا وان ل قه‌نجییێن خودێ وبه‌لايێن وى بينته‌ڤه‌، هندى د ڤێ بيرئينانێ دايه‌ نيشان هه‌نه‌ بۆ هه‌ر يه‌كێ د نه‌خۆشى وته‌نگاڤییێ دا گه‌له‌ك بێهنا خۆ فره‌هـ بكه‌ت، وگه‌له‌ك شوكرێ ل سه‌ر قه‌نجى وبه‌رفره‌هییێ بكه‌ت، و ب تايبه‌تى به‌حسێ ڤان هاته‌كرن؛ چونكى ئه‌ون يێن وجێ بۆ خۆ ژ ئايه‌تان دبينن، وخۆ ژێ بێ ئاگه‌هـ ناكه‌ن.
وتو -ئه‌ى موحه‌ممه‌د- چيرۆكا مووساى بۆ ملله‌تێ خۆ ڤه‌گێڕه‌ ده‌مێ وى گۆتییه‌ ئسرائيلیان: قه‌نجییا خودێ بيننه‌ بيرا خۆ ده‌مێ وى هوين ژ فيرعه‌ونى ودويكه‌فتییێن وى ڕزگاركرين، وان دژوارترين عه‌زاب دئينا سه‌رێ هه‌وه‌، وكوڕێن هه‌وه‌ دكوشتـن، دا ئه‌و ژ ناڤ وان ده‌رنه‌كه‌ڤت يێ ملكێ فيرعه‌ونى ژێ دستينت، وكچێن هه‌وه‌ دهێلانه‌ ساخ دا ڕه‌زيل ببن، و د ڤێ به‌لايێ وڕزگاركرنێ دا جه‌رباندنه‌كا مه‌زن ژ خودايێ هه‌وه‌ بۆ هه‌وه‌ هه‌ب
ومووساى گۆته‌ وان: وهوين ل بيرا خۆ بينن ده‌مێ خودايێ هه‌وه‌ ب ڕه‌نگه‌كێ مسۆگه‌ر دايه‌ زانينێ: كو ئه‌گه‌ر هوين شوكرا وى بكه‌ن ئه‌و دێ قه‌نجییا خۆ ل هه‌وه‌ زێده‌كه‌ت، وئه‌گه‌ر هوين كوفرێ ب قه‌نجییا خودێ بكه‌ن ئه‌و ب عه‌زابه‌كا دژوار دێ هه‌وه‌ عه‌زاب ده‌ت.
ومووساى گۆته‌ وان: ئه‌گه‌ر هوين وهه‌مى خه‌لكێ عه‌ردى كافر ببن هوين ب تشته‌كى زيانێ ناگه‌هيننه‌ خودێ؛ چونكى خودێ يێ بێ منه‌ته‌ ژ به‌نییێن خۆ، ئه‌و يێ ده‌وله‌مه‌نده‌، و د هه‌مى حالان دا ئه‌و يێ هێژاى مه‌دح وحه‌مدانه‌.
ئه‌ى ئوممه‌تا موحه‌ممه‌دى ئه‌رێ ما به‌حسێ وان ملله‌تێن به‌رى هه‌وه‌ چووين بۆ هه‌وه‌ نه‌هاتییه‌ كرن، ملله‌تێ نووحى وملله‌تێ عادى وملله‌تێ صالحى وملله‌تێ ثه‌موودى، وملله‌تێن پشتى وان، ژ خودێ پێڤه‌تر كه‌س هژمارا وان نزانت، پێغه‌مبه‌رێن وان ب نيشانێن ئاشكه‌را بۆ وان هاتن، ڤێجا وان ژ خۆمه‌زنكرن وكه‌ربان دا ده‌ستێن خۆ دانه‌ به‌ر له‌قان، ووان گۆته‌ پێغه‌مبه‌رێن خۆ: هندى ئه‌مين ئه‌م باوه‌رییێ ب وێ نائينين يا هوين بۆ مه‌ پێ هاتين، وهندى ئه‌مين ئه‌م د وێ گازییێ دا يا هوين به‌رێ مه‌ دده‌نێ ب گومانين.
پێغه‌مبه‌رێن وان گۆته‌ وان: ئه‌رێ گومانه‌ك د هه‌بوون وپه‌رستنا خودێ -ب تنێ- دا هه‌يه‌، وئافرانده‌رێ عه‌سمانان وعه‌ردى ئه‌وه‌، يێ كو ئه‌و ژ چونه‌يێ وبێ وێنه‌ چێكرين، وئه‌و به‌رێ هه‌وه‌ دده‌ته‌ باوه‌رییێ؛ دا ئه‌و هنده‌ك گونه‌هێن هه‌وه‌ بۆ هه‌وه‌ ژێ ببه‌ت، ومانا هه‌وه‌ يا د دنيايێ دا حه‌تا ده‌مه‌كێ وى داناى پاش بێخت، وهه‌وه‌ د دنيايێ دا عه‌زاب نه‌ده‌ت؟ ئينا وان گۆته‌ پێغه‌مبه‌رێن خۆ: ئه‌م نابينين ژ مرۆڤينییێ پێڤه‌تر هوين تشته‌ك بن سالۆخه‌تێن هه‌وه‌ ژى وه‌كى يێن مه‌نه‌، چو تشتێ زێده‌تر ل نك هه‌وه‌ نينه‌ هه‌وه‌ هێژاى پێغه‌مبه‌رينییێ بكه‌ت، هه‌وه‌ دڤێت هوين به‌رێ مه‌ ژ په‌رستنا وان صه‌نه‌مان بده‌نه‌ پاش يێن كو باب وباپيرێن مه‌ په‌رستن بۆ دكر، ڤێجا كانێ هوين هێجه‌ته‌كا ئاشكه‌را بۆ مه‌ بينن شاهده‌يێ ل سه‌ر ڕاستییا گۆتنا هه‌وه‌ بده‌ت.
وده‌مێ پێغه‌مبه‌ران گوهـ ل گۆتنا ملله‌تێن خۆ بووى گۆتنێ: ڕاسته‌ ئه‌م ژى وه‌كى هه‌وه‌ مرۆڤين وه‌كى هوين دبێژن، به‌لێ هه‌چییێ خودێ بڤێت ژ به‌نییێن خۆ ئه‌و قه‌نجییێ لێ دكه‌ت ووى بۆ هلگرتنا په‌ياما خۆ هل دبژێرت، وئه‌و ده‌ليلێ ئاشكه‌را يێ هه‌وه‌ داخوازكرى، ئه‌گه‌ر ب ئانه‌هییا خودێ نه‌بت ئه‌م نه‌شێين بۆ هه‌وه‌ بينين، وخودان باوه‌ر د هه‌مى كارێ خۆ دا بلا خۆ بهێلنه‌ ب هيڤییا خودێ ب تنێ ڤه‌.
وچاوا ئه‌م خۆ نه‌هێلينه‌ ب هيڤییا خودێ ڤه‌، وئه‌وه‌ يێ به‌رێ مه‌ دايه‌ ڕێكا ڕزگاربوونا ژ عه‌زابا وى كو مه‌ دويكه‌فتنا ئه‌حكامێن دينێ وى كرى؟ وئه‌م دێ بێهنا خۆ ل سه‌ر وێ نه‌خۆشییێ فره‌هـ كه‌ين يا هوين دگه‌هيننه‌ مه‌، وخودان باوه‌ر د مه‌سه‌لا سه‌ركه‌فتنا خۆ وشكاندنا دوژمنێ خۆ دا دڤێت خۆ ب هێلنه‌ ب هيڤییا خودێ ب تنێ ڤه‌.
وسنگێ كافران ب وێ گۆتنێ ته‌نگ بوو يا پێغه‌مبه‌ران گۆتى، له‌و وان گۆته‌ پێغه‌مبه‌ران: سويند بت ئه‌م دێ هه‌وه‌ ژ وه‌لاتێ خۆ ده‌رێخين حه‌تا هوين ل دينێ مه‌ دزڤڕن، ئينا خودێ وه‌حى بۆ پێغه‌مبه‌رێن خۆ هنارت كو ئه‌و دێ وان كافران تێ به‌ت يێن باوه‌رى ب خودێ وپێغه‌مبه‌رێن وى نه‌ئيناى.
وئه‌م دێ دويماهییا باش ده‌ينه‌ پێغه‌مبه‌ر ودويكه‌فتییێن وان، پشتى تێبرنا كافران ئه‌م دێ وان ل عه‌ردى ئاكنجى كه‌ين، ئه‌ڤ تێبرنا كافران وئاكنجيكرنا خودان باوه‌ران ل جهێ وان كاره‌كێ مسۆگه‌ره‌ بۆ وى يێ ژ ڕاوه‌ستانا خۆ يا ل به‌ر ده‌ستێ من ل ڕۆژا قيامه‌تێ بترست، و ژ گه‌ف وعه‌زابا من بترست.
وپێغه‌مبه‌ران هه‌وارێن خۆ گه‌هاندنه‌ خودايێ خۆ وداخوازا سه‌ركه‌فتنا ل سه‌ر دوژمنى ژ وى كر ئينا ئه‌و د به‌رسڤا وان هات، ووى هه‌ر كه‌سه‌كێ خۆ ژ حه‌قییێ مه‌زنتر لێ بكه‌ت وباوه‌رییێ ب ته‌وحيدا خودێ نه‌ئينت وپه‌رستنێ بۆ وى نه‌كه‌ت تێبر.
و ل به‌را ڤى كافرى جه‌هنه‌م هه‌يه‌ ئه‌و دێ عه‌زابا وێ بينت، وئه‌و د وێرێ دا ژ وێ كێم و خوينا ژ جه‌هنه‌مییان دئێت ڤه‌دخۆت.
ئه‌و كافرێ خۆمه‌زنكه‌ر به‌رگه‌ڕيانێ دكه‌ت كو قورچان ل وێ كێم وخوينێ بده‌ت به‌لێ ئه‌و نه‌شێت وێ داعويرت؛ هندى هند يا پيس وكه‌ل وته‌عله‌، وعه‌زابا دژوار ژ هه‌ر ڕه‌نگه‌كى و ژ هه‌ر ئه‌ندامه‌كێ له‌شێ وى دئێتێ، وئه‌و نامرت وته‌نا نابت، وپشتى ڤێ عه‌زابێ عه‌زابه‌كا دى يا ب ئێش بۆ وى هه‌يه‌.
مه‌ته‌لا كريارێن كافران يێن چاك د دنيايێ دا وه‌كى خێركرنێ ومرۆڤاينییێ وه‌كى مه‌ته‌لا وێ خولییێ‌يه‌ يا كو هڕه‌بايه‌كێ دژوار ل ڕۆژه‌كا ب هڕ لێداى، ڤێجا تشته‌ك ژێ نه‌هێلاى، كارێ وان ئه‌ها ب ڤى ڕه‌نگییه‌ تشته‌كێ مفاى ژێ بگه‌هينته‌ وان ئه‌و ل نك خودێ نابينن؛ چونكى كوفرێ ئه‌و هه‌مى د گه‌ل خۆ برییه‌ وه‌كى هڕه‌باى خولی  برى، ئه‌و كار وكريارێ بێ بناخه‌ ئه‌وه‌ به‌رزه‌بوونا دوير ژ ڕێكا ڕاست.
ئه‌ى كه‌سێ ئاخفتن بۆ دئێته‌ كرن -ومه‌به‌ست پێ مرۆڤ هه‌مينه‌- ئه‌رێ ما تو نزانى كو خودێ‌یه‌ عه‌سمان وعه‌رد ب ڕه‌نگه‌كێ وه‌سا داين كو ببنه‌ نيشانا كاربنه‌جهییا وى، ووى ئه‌و ژ قه‌ستا نه‌داينه‌، به‌لكى بۆ هندێ يێن داين دا بۆ مرۆڤان ببنه‌ نيشان ل سه‌ر ته‌وحيد وشيانا خودێ، ڤێجا دا ئه‌و په‌رستنا وى ب تنێ بكه‌ن، وچو شريكان بۆ وى نه‌دانن؟ ئه‌گه‌ر وى بڤێت ئه‌و دێ هه‌وه‌ به‌ت وملله‌ته‌كێ دى ژبلی هه‌وه‌ ئينت ژ هه‌وه‌ پتر گوهدارییا خودێ بكه‌ت.
وتێبرنا هه‌وه‌ وئينانا ملله‌ته‌كێ دى ژبلی هه‌وه‌ ل به‌ر خودێ كاره‌كێ ب زه‌حمه‌ت نينه‌، به‌لكى كاره‌كێ ب ساناهییه‌.
وچێكرى ژ گۆڕێن خۆ ده‌ركه‌فتن، وهه‌مى بۆ خودايێ يه‌ك و ب سه‌رڤه‌هاتى ئاشكه‌رابوون؛ دا ئه‌و حوكمى د ناڤبه‌را وان دا بكه‌ت، ڤێجا دويكه‌فتى دێ بێژنه‌ سه‌ركێشێن خۆ: هندى ئه‌م بووين ئه‌م د دنيايێ دا دويكه‌فتییێن هه‌وه‌ بووين، مه‌ ب گۆتنا هه‌وه‌ دكر، ئه‌رێ ڤێجا هوين -ئه‌ڤرۆ- تشته‌كى ژ عه‌زابا خودێ دێ ژ مه‌ پاشڤه‌ لێ ده‌ن وه‌كى هه‌وه‌ سۆز ددا مه‌؟ سه‌ركێش دبێژن: ئه‌گه‌ر خودێ به‌رێ مه‌ دابا باوه‌رییێ ئه‌م ژى دا به‌رێ هه‌وه‌ ده‌ينێ، به‌لێ وى به‌رێ مه‌ نه‌دايێ، وئه‌م به‌رزه‌كرين ڤێجا مه‌ ژى هوين به‌رزه‌كرن، ئه‌م وهوين د وه‌كى يه‌كين چ هه‌دارا مه‌ بێت يان نه‌ئێت، مه‌ چو جهێن ڕه‌ڤێ نينن ئه‌م ژ عه‌زابێ بڕه‌ڤينێ.
وپشتى خودێ حسێب د گه‌ل به‌نییێن خۆ كرى وفه‌رمان د ده‌ر حه‌قا وان دا داى، وبه‌حه‌شتى چووينه‌ به‌حه‌شتێ وجه‌هنه‌مى چووينه‌ جه‌هنه‌مێ شه‌يتانى گۆت: هندى خودێ‌یه‌ سۆز ب ڕاستى دابوو هه‌وه‌ كو ئه‌و هه‌وه‌ زێندى بكه‌ته‌ڤه‌ وهه‌وه‌ جزا بده‌ت، ومن سۆز ب نه‌حه‌قى دابوو هه‌وه‌ كو زێنديكرن وجزادان نينه‌، ڤێجا من سۆزا خۆ ب جهـ نه‌ئينا، وچو ده‌سهه‌لاتدارى د ده‌ستێ من دا نه‌بوو كو ئه‌ز هه‌وه‌ مه‌جبوور بكه‌م هوين دويكه‌فتنا من بكه‌ن، وچو هێجه‌ت ژى من نه‌بوون، به‌لێ من هوين بۆ كوفرێ وسه‌رداچوونێ ڤه‌خواندن وهه‌وه‌ دويكه‌فتنا من كر، ڤێجا هوين لۆمه‌ى من نه‌كه‌ن ولۆمه‌ى خۆ بكه‌ن، گونه‌هـ گونه‌ها هه‌وه‌يه‌، نه‌ ئه‌ز د هه‌وارا هه‌وه‌ دئێم ونه‌ هوين د هه‌وارا من دئێن، هندى ئه‌زم ئه‌زێ به‌ريمه‌ ژ هندێ كو هه‌وه‌ د دنيايێ دا ئه‌ز د گوهدانێ دا بۆ خودێ كريمه‌ هه‌ڤپشك. هندى ئه‌ون يێن زۆردارى كرى كو گوهدانا حه‌قییێ نه‌كرى عه‌زابه‌كا ب ئێش ونه‌خۆش بۆ وان هه‌يه‌.
وئه‌وێن باوه‌رى ب خودێ وپێغه‌مبه‌رێ وى ئيناى وچاكى كرين بۆ وان به‌حه‌شتان هاتنه‌ برن يێن ڕويبار د بن داروبار وقه‌سرێن وان دا دچن، ب ئانه‌هییا خودايێ خۆ چو جاران ئه‌و ژێ ده‌رناكه‌ڤن، ب سلاڤه‌كێ ژ خودێ وملياكه‌تێن وى وخودان باوه‌ران سلاڤ ل وان دئێته‌كرن.
ئه‌رێ ما تو نابينى -ئه‌ى موحه‌ممه‌د- كانێ چاوا خودێ مه‌ته‌له‌ك بۆ په‌يڤا ته‌وحيدێ (لا إله‌ إلا الله) ب داره‌كا مه‌زن- كو دارقه‌سپه‌- ئينا، ڕه‌هێن وێ د عه‌ردى دا دموكمن، وچه‌قێن وێ ب لايێ عه‌سمانى ڤه‌ دبلندن؟
ئه‌و دار ب ئانه‌هییا خودايێ خۆ ل هه‌مى ده‌مان به‌رى ژ خۆ دده‌ت، دارا باوه‌رییێ ژى يا وه‌سايه‌ ڕه‌هێن وێ ب باوه‌رى وكرنێ د دلێ خودان باوه‌رى دا دموكمن، چه‌قێن وێ ژ كريارێن چاك وئه‌خلاقێ باش ب نك خودێ ڤه‌ بلند دبن و د هه‌مى ده‌مان دا خێر ژێ دئێته‌ ديتن. وخودێ مه‌ته‌لان بۆ مرۆڤان دئينت؛ دا ئه‌و بيرا خۆ لێ بينن، ووجه‌كێ بۆ خۆ ژێ وه‌ربگرن.
ومه‌ته‌لا په‌يڤه‌كا پيس -كو په‌يڤا كوفرێ يه‌- وه‌كى داره‌كا پيس وتام ته‌عله‌، كو دارا ته‌عليشكێیه‌، ژ سه‌ر عه‌ردى هاته‌ هلكێشان؛ چونكى ڕه‌هێن وێ د سه‌ر عه‌ردن و د عه‌ردى دا نه‌ دموكمن، چه‌قێن وێ نه‌ دبلندن، كافر ژى يێ وه‌سايه‌ چو خێر وموكمى د وى دا نينن، وچو كارێ وى يێ چاك بۆ خودێ ژى نائێته‌ بلندكرن.
خودێ خودان باوه‌ران ب په‌يڤا حه‌ق وموكم ، كو په‌يڤا (لا إله‌ إلا الله محمد رسول الله)ه‌، د ژينا دنيايێ دا و ل ده‌مێ مرنێ و د قه‌برى ژى دا گاڤا هه‌ردو ملياكه‌ت پسيارێ ژێ دكه‌ن موكم دكه‌ت، وخودێ زۆرداران د دنيايێ وئاخره‌تێ دا ژ ڕاستییێ به‌رزه‌ دكه‌ت، وتشتێ خودێ بڤێت ژ ته‌وفيقا خودان باوه‌ران وسه‌ردابرنا كافران ئه‌و دكه‌ت.
ئه‌ى ئه‌و كه‌سێ گوهـ ل ئاخفتنێ دبت ما ته‌ به‌رێ خۆ نه‌دايه‌ حالێ دره‌وپێكه‌ران ژ كافرێن قوره‌يشییان ئه‌وێن ل شوينا شوكرا خودێ ل سه‌ر قه‌نجییا ته‌ناهییا حه‌ره‌مێ وهنارتنا موحه‌ممه‌دى -سلاڤ لێ بن- بكه‌ن كوفر پێ كر؟ ووان ل ڕۆژا (به‌درێ) دويكه‌فتییێن خۆ ل وارێ تێبرنێ -كو جه‌هنه‌مه‌- دانان.
ئه‌و دێ چنێ -جه‌هنه‌مێ- ودێ تام كه‌نه‌ گه‌رما وێ، وئه‌و چ پيسه‌ جهه‌ ئه‌و لێ ئاكنجى دبن.
وڤان كافران هنده‌ك هه‌ڤپشك بۆ خودێ د په‌رستنێ دا دانان؛ دا ئه‌و مرۆڤان پێ ژ دينێ وى دوير بكه‌ن، تو -ئه‌ى موحه‌ممه‌د- بێژه‌ وان: هوين د ژينا دنيايێ دا خۆشییێ ببه‌ن، ئه‌و زوى دێ چت، وهندى زڤڕين ودويماهییا هه‌وه‌يه‌ بۆ عه‌زابا ئاگرییه‌.
تو -ئه‌ى موحه‌ممه‌د- بێژه‌ وان به‌نییێن من يێن باوه‌رى ئيناى: بلا ئه‌و ب دورستى ب كرنا نڤێژێ ڕاببن، وبلا ئه‌و هنده‌كێ ژ وى مالێ مه‌ دايێ ڤه‌شارتى وئاشكه‌را د ڕێكێن خێرێ دا خه‌رج بكه‌ن، به‌رى كو ڕۆژا قيامه‌تێ بێت يا كو نه‌ خۆكڕين ونه‌ خێركرن تێدا چو مفاى ناگه‌هينته‌ خودانى.
خودايێ مه‌زن ئه‌وه‌ يێ عه‌سمان وعه‌رد ژ چونه‌يێ ئافراندين، وباران ژ عه‌ورى ئينا خوارێ ڤێجا وى عه‌رد پشتى مرى پێ شينكره‌ ڤه‌، و ڕزقێ هه‌وه‌ ژێ ئيناده‌ر، وگه‌مى وپاپۆڕ بن ده‌ستى هه‌وه‌ كرن؛ دا ئه‌و ب فه‌رمانا وى وبۆ مفايێ هه‌وه‌ د ده‌ريايێ دا بچن، ووى ڕويبار بۆ هه‌وه‌ بن ده‌ست كرن دا هه‌وه‌ وحه‌يوان وداروبارێ هه‌وه‌ پێ ئاڤ بده‌ت.
ووى ڕۆژ وهه‌يڤ بۆ هه‌وه‌ بن ده‌ست كرن هه‌ردو د زڤڕينا خۆ دا دبه‌رده‌وامن؛ دا مه‌صلحه‌تا هه‌وه‌ پێ بقه‌تيێت، ووى شه‌ڤ بۆ ڕحه‌تى وته‌ناهییا هه‌وه‌ دا، وڕۆژ بۆ ژيار وبه‌رگه‌ڕيانا هه‌وه‌ دا.
و ژ هه‌ر تشته‌كێ هوين بخوازن وى يێ دايه‌ هه‌وه‌، وئه‌گه‌ر هوين قه‌نجییێن خودێ ل سه‌ر خۆ بهژمێرن هوين نه‌شێن هه‌مییان بهژمێرن؛ چونكى ئه‌و گه‌له‌كن. هندى مرۆڤه‌ گه‌له‌ك زۆردارییێ ل خۆ دكه‌ت، وگه‌له‌ك قه‌نجییێن خودايێ خۆ ڤه‌دشێرت.
وتو -ئه‌ى موحه‌ممه‌د- به‌حسێ ئيبراهيمى بكه‌ ده‌مێ وى دوعا ژ خودايێ خۆ كرى -پشتى كوڕێ خۆ ئيسماعيل ودايكا وى ل نهالا (مه‌كه‌هێ) ئاكنجى كرين- وگۆتى: خودايێ من تو (مه‌كه‌هێ) بكه‌ باژێره‌كێ ته‌نا هه‌ر كه‌سه‌كێ لێ بت يێ ژ خۆ پشت ڕاست بت، وتو من وعه‌يالێ من ژ په‌رستنا صه‌نه‌مان دوير بكه‌.
خودايێ من هندى صه‌نه‌من گه‌له‌ك مرۆڤ يێن ژ ڕێكا حه‌ق داينه‌ پاش، ڤێجا هه‌چییێ د ته‌وحيدێ دا چاڤ ل من بكه‌ت ئه‌و يێ ل سه‌ر دين وڕێبازا من، وهه‌چییێ گوهدارییا من نه‌كر شرك تێ نه‌بت، هندى تويى تو باش گونه‌هـ ژێبرێ گونه‌هێن گونه‌هكارانى، ب وان يێ دلۆڤانكارى، يێ ته‌ بڤێت ژ وان تو لێ دبۆرى.
خودايێ مه‌ هندى ئه‌زم من هنده‌ك ژ دوونده‌ها خۆ ل نهاله‌كا بێ شينكاتى وئاڤ ل نك مالا ته‌ يا حه‌رام ئاكنجى كرينه‌، خودايێ مه‌ من ئه‌و چه‌نده‌ ب فه‌رمانا ته‌ كرییه‌؛ دا ئه‌و ب دورستى ب كرنا نڤێژێ ڕاببن، ڤێجا تو دلێ هنده‌ك به‌نییێن خۆ ب لايێ وان ڤه‌ بكێشه‌، وتو ل ڤى جهى ژ هه‌مى ڕه‌نگێن به‌رهه‌مان ڕزقێ وان بده‌؛ دا ئه‌و شوكرا قه‌نجییا ته‌ يا مه‌زن بكه‌ن. ڤێجا خودێ دوعايا وى ب جهـ ئينا.
خودايێ مه‌ هه‌ر تشته‌كێ ئه‌م ڤه‌شێرين وئاشكه‌را بكه‌ين تو پێ دزانى. وتشته‌ك نه‌ ل عه‌ردى ونه‌ ل عه‌سمانى ل به‌ر علمێ خودێ نائێته‌ ڤه‌شارتن.
ئيبراهيم مه‌دحێن خودێ دكه‌ت، ودبێژت: سوپاسى بۆ خودێ بت ئه‌وێ ل پيراتییا من ئيسماعيل وئيسحاق داينه‌ من پشتى كو من دوعا ژێ كرى كو ئه‌و هنده‌ك چاكان بده‌ته‌ من، هندى خودايێ منه‌ گوهـ ل دوعايا وى دبت يێ دوعايێ ژێ بكه‌ت، ومن دوعا ژێ كر ووى دوعايا من ب جهـ ئينا.
خودايێ من تو من به‌رده‌وام بكه‌ ل سه‌ر كرنا نڤێژان ب ڕه‌نگه‌كێ دورست، وتو وێ بكه‌ كو ژ دوونده‌ها من ژى ئه‌و هه‌بت يێ به‌رده‌وامییێ ل سه‌ر نڤێژێ بكه‌ت، خودايێ مه‌ وتو دوعا وعيباده‌تێ من قه‌بوويل بكه‌.
خودايێ مه‌ تو وان گونه‌هێن من يێن كو چو مرۆڤ ژ كرنا وان خلاس نابن بۆ من وبۆ دايبابێن من وبۆ هه‌مى خودان باوه‌ران ژێ ببه‌ ل وێ ڕۆژا مرۆڤ بۆ حسێبێ وجزادانێ ڕادبن (وئه‌ڤه‌ هنگى بوو ده‌مێ هێشتا ل نك وى مسۆگه‌ر نه‌بووى كو بابێ وى دوژمنێ خودێ‌یه‌).
وتو -ئه‌ى موحه‌ممه‌د- قه‌ت هزر نه‌كه‌ كو خودێ ژ وى كارێ زۆردار دكه‌ن يێ بێ ئاگه‌هه‌، ده‌مێ ئه‌و باوه‌رییێ ب ته‌ و ب پێغه‌مبه‌رێن دى نه‌ئينن، ونه‌خۆشییێ دگه‌هيننه‌ خودان باوه‌ران وهه‌ر گونه‌هه‌كا دى يا هه‌بت يا ئه‌و دكه‌ن، به‌لكى هه‌ما ئه‌و وان بۆ ڕۆژه‌كا دژوار پاشڤه‌ دهێلت چاڤێن وان تێدا دميننه‌ ڤه‌كرى ونائێنه‌گرتن؛ ژبه‌ر وێ ترسا ئه‌و دبينن. وئه‌ڤ چه‌نده‌ صه‌برئينانه‌ بۆ پێغه‌مبه‌رى -سلاڤ لێ بن-.
ڕۆژا زۆردار تێدا ب له‌ز ژ گۆڕێن خۆ ده‌ردكه‌ڤن؛ دا د به‌رسڤا گازيكه‌رى بچن، به‌رێ وان يێ سه‌رئه‌ڤرازه‌ ژ ترسان دا ئه‌و تشته‌كى نابينن، ودلێن وان دڤالانه‌ تشته‌ك تێدا نينه‌؛ ژ به‌ر وێ ترس وسه‌هما ئه‌و دبينن.
وتو -ئه‌ى موحه‌ممه‌د- وان مرۆڤان يێن تو بۆ هاتییه‌ هنارتن ژ عه‌زابا خودێ يا ل ڕۆژا قيامه‌تێ بترسينه‌، هنگى ئه‌وێن ب كوفرێ زۆردارى ل خۆ كرى دبێژن: خودايێ مه‌ حه‌تا ده‌مه‌كێ نێزيك تو مه‌ بهێله‌ ئه‌م دێ باوه‌رییێ ب ته‌ وپێغه‌مبه‌رێن ته‌ ئينين. ڤێجا بۆ پاشڤه‌لێدان دێ بۆ وان ئێته‌ گۆتن: ئه‌رێ ما هه‌وه‌ د ژينا خۆ دا سويند نه‌خواربوو كو هوين ژ دنيايێ بۆ ئاخره‌تێ نائێنه‌ ڤه‌گوهاستن، ڤێجا هه‌وه‌ باوه‌رى ب ڤێ ڕابوونێ نه‌ئينابوو؟
وهوين ل وارێ وان كافرێن به‌رێ يێن زۆردارى ل خۆ كرى وه‌كى ملله‌تێ هوودى وصالحى ئاكنجى بووبوون، و ب ديتنێ وگوهـ لێبوونێ هه‌وه‌ زانییه‌ كانێ مه‌ چ تێبرن ب سه‌رێ وان ئينابوو، ومه‌ د قورئانێ دا مه‌ته‌ل بۆ هه‌وه‌ ئينان، به‌لێ هه‌وه‌ چو وج بۆ خۆ ژێ وه‌رنه‌گرتن؟
وبوتپه‌رێسان پيلان بۆ كوشتنا پێغه‌مبه‌رى -سلاڤ لێ بن- گێڕان دا وى بكوژن، وپيلانا وان ل نك خودێ‌یه‌ ووى دۆرا ل وان گرتى، وپيلانا وان ل وان زڤڕى ڤه‌، وپيلانا وان ئه‌و نه‌بوو يا چيا ژ به‌ر ژ جهـ بچن، به‌لكى پيلانه‌كا لاواز بوو، ووان چو زيان نه‌گه‌هانده‌ خودێ، به‌لكى زيان گه‌هانده‌ خۆ.
ڤێجا تو -ئه‌ى موحه‌ممه‌د- قه‌ت هزر نه‌كه‌ كو خودێ وێ سۆزا خۆ ب جهـ نائينت يا وى دايه‌ پێغه‌مبه‌رێن خۆ كو ئه‌و وان ب سه‌ربێخت ونه‌يارێن وان تێ ببه‌ت. هندى خودێ‌یه‌ يێ زاله‌ چو ل به‌ر وى ئاسێ نابت، ب دژوارترين تۆلێ ئه‌و تۆلێ ل دوژمنێن خۆ ڤه‌دكه‌ت.
وتۆلڤه‌كرنا خودێ ژ دوژمنان ل ڕۆژا قيامه‌تێیه‌ ده‌مێ ئه‌ڤ عه‌رده‌ ب عه‌رده‌كێ دى يێ سپى وزه‌لال وه‌كى زيڤى دئێته‌ گوهاڕتن، وعه‌سمان ژى ب هنده‌كێن دى دئێنه‌ گوهارتن، وخه‌لك هه‌مى بۆ ديدارا خودايێ خۆ يێ يه‌ك و ب سه‌رڤه‌هاتى ژ گۆڕێن خۆ ڕادبنه‌ڤه‌.
وتو -ئه‌ى موحه‌ممه‌د- ل ڕۆژا قيامه‌تێ تاوانباران دبينى ب قه‌يدان دگرێداينه‌، ده‌ست وپییێن وان ب زنجيران يێن گه‌هاندينه‌ يه‌ك، وئه‌و دڕه‌زيل وشه‌رمزارن.
جلكێن وان ژ وێ قه‌ترانێنه‌ يا زوى دئێته‌ سۆتن، وئاگر ب ڕوییێن وان ڕا دچت ودسۆژت.
خودێ ئه‌ڤ چه‌نده‌ د گه‌ل وان كر؛ دا ببته‌ جزايێ وان گونه‌هێن وان د دنيايێ دا دكرن، وخودێ جزايێ هه‌ر مرۆڤه‌كى ل دويڤ كارێ وى دده‌تێ، هندى خودێ‌یه‌ يێ حسێب سڤك و ب له‌زه‌.
ئه‌ڤ قورئانه‌ يا مه‌ بۆ ته‌ ئينايه‌ خوارێ -ئه‌ى موحه‌ممه‌د- ڕاگه‌هاندنه‌ك ودانه‌زانينه‌كه‌ بۆ مرۆڤان؛ دا ئه‌و پێ بێنه‌ شيره‌تكرن وترساندن، ودا ئه‌و بزانن كو هه‌ما خودێ‌یه‌ خودايێ ئێكانه‌، ڤێجا دا ئه‌و په‌رستنا وى ب تنێ بكه‌ن، ودا خودان عه‌قلێن دورست وجه‌كێ بۆ خۆ ژێ وه‌ربگرن.
(الر) ئــه‌و ئــايــه‌تـێـن هــه‌ يــێـن مه‌زن ئايه‌تێن وێ كيتابا ب قه‌درن يا بۆ موحه‌ممه‌دى -سلاڤ لێ بن- هاتییه‌ خوارێ، وئه‌و ئايه‌تێن وێ قورئانێنه‌ يا ب باشترين وئاشكه‌راترين ڕه‌نگ ڕاستییان ئاشكه‌را دكه‌ت، وكيتاب هه‌ر قورئانه‌ خودێ ئه‌ڤ هه‌ردو ناڤه‌ ل سه‌ر داناينه‌.
ده‌مێ كافر دبينن گونه‌هكارێن موسلمانان ژ ئاگرى ده‌ردكه‌ڤن دێ حه‌زكه‌ن كو ئه‌گه‌ر ئه‌و دموسلمان بانه‌؛ دا ئه‌و ژى وه‌كى وان ده‌ركه‌ڤن.
تو -ئه‌ى موحه‌ممه‌د- وان بهێله‌ دا ئه‌و بخۆن، وخۆشییێ ب دنيايا خۆ ببه‌ن، وته‌مه‌عى وان ژ گوهدانا خودێ موژيل بكه‌ت، وپاشى ئه‌و دێ زانن كو دويماهییا كارێ وان ل دنيايێ وئاخره‌تێ خوساره‌تى وزيانه‌.
وئه‌گه‌ر وان داخوازا ئينانه‌ خوارا عه‌زابێ ژ ته‌ كر -ئه‌ى موحه‌ممه‌د- دا ته‌ دره‌وين ده‌ربێخن هندى ئه‌مين ئه‌م گونده‌كى تێ نابه‌ين ئه‌گه‌ر ده‌مه‌كێ ده‌سنيشانكرى بۆ تێبرنا وى نه‌بت، وئه‌م وان تێ نابه‌ين حه‌تا ئه‌و نه‌گه‌هنه‌ وى ده‌مى.
چو ملله‌ت ژ ده‌مێ خۆ زێده‌تر نامينن، وچو به‌رى ده‌مێ خۆ ژى ڕاناكه‌ن.
وئه‌وێن موحه‌ممه‌د -سلاڤ لێ بن- دره‌وين ده‌رێخستى ب ياريكرن ڤه‌ گۆتن: ئه‌ى ئه‌وێ قورئان بۆ هاتییه‌ خوارێ هندى تويى عه‌قلێ ته‌ نه‌مايه‌
پا كانێ فريشته‌يان بۆ مه‌ بينه ‌-ئه‌گه‌ر تو يێ ڕاستگۆيى-؛ دا ئه‌و شاهده‌يێ بده‌ن كو خودێ تو يێ هنارتى.
وخودێ به‌رسڤا وان دا: ب تنێ ئه‌م فريشته‌يان ب وێ عه‌زابێ دهنێرين يا نه‌ئێته‌ گيرۆكرن بۆ وى يێ باوه‌رییێ نه‌ئينت، وده‌مێ ملياكه‌ت ب عه‌زابێ دئێنه‌ خوارێ ئه‌و نائێنه‌ ڤه‌هێلان.
هندى ئه‌مين مه‌ قورئان بۆ موحه‌ممه‌د پێغه‌مبه‌رى -سلاڤ لێ بن- يا ئينايه‌ خوارێ، وئه‌م ب پاراستنا وێ ڕادبين دا چو لێ نه‌ئێته‌ زێده‌كرن وچو ژێ كێم نه‌بت، وچو ژێ نه‌ئێته‌ به‌رزه‌كرن.
و ب ڕاستى مه‌ به‌رى ته ‌-ئه‌ى موحه‌ممه‌د- د ناڤ كۆمێن يه‌كێ دا پێغه‌مبه‌ر هنارتينه‌، وپێغه‌مبه‌ره‌ك بۆ وان نه‌هاتییه‌ ئه‌گه‌ر وان يارى پێ نه‌كربن.وئه‌ڤه‌ صه‌برئينانه‌كه‌ بۆ پێغه‌مبه‌رى -سلاڤ لێ بن-.
ڤێجا كانێ چاوا ڤان بوتپه‌رێسان د گه‌ل ته‌ كرییه‌ وه‌سا د گه‌ل پێغه‌مبه‌رێن به‌رى ته‌ ژى هاتبوو كرن.
وه‌كى مه‌ كوفر كرییه‌ د دلێ ملله‌تێن بۆرى دا ده‌مێ وان دره‌و ويارى ب پێغه‌مبه‌ران كرى، وه‌سا ئه‌م وێ دكه‌ينه‌ د دلێ بوتپه‌رێسێن ملله‌تێ ته‌ ژى دا ئه‌وێن ب كوفرا ب خودێ و ب دره‌وين ده‌رێخستنا پێغه‌مبه‌رێ وى تاوانبارى كرى.
ئه‌و باوه‌رییێ ب وێ قو‌رئانێ نائينن يا وى بۆ ته‌ ئينايه‌ خوارێ، و ب ڕاستى ڕێكا يێن يه‌كێ بۆرییه‌ كو كافر بێنه‌ تێبرن، وئه‌ڤه‌ ژى وه‌كى وانه‌، ووه‌كى وان ژ به‌ر كوفرێ ودره‌وپێكرنێ دێ ئێنه‌ تێبرن.
وئه‌گه‌ر مه‌ ده‌رگه‌هه‌ك ژ عه‌سمانى ل سه‌ر كافرێن (مه‌كه‌هێ) ڤه‌كربا وئه‌و تێڕا بلند ببان حه‌تا وان ملياكه‌ت دديتن.
وان باوه‌رى نه‌دئينا، ودا بێژن: سێره‌به‌ندى يا ل چاڤێن مه‌ هاتییه‌كرن، ويا ژ مه‌ ڤه‌ مه‌ ملياكه‌ت يێن ديتين، وهه‌ما ئه‌م ملله‌ته‌كين موحه‌ممه‌دى سێره‌به‌ندى يا ل عه‌قلێ مه‌ كرى.
و ژ نيشانێن شيانا مه‌: مه‌ ل عه‌سمانێ دنيايێ هنده‌ك جهـ بۆ ستێران چێكرينه‌ ئه‌و لێ ڕادوه‌ستن، و ب ڕێكا وێ چه‌ندێ خه‌لك ڕێك وده‌مێن سالێ دزانن وكانێ دێ بته‌ هشكاتى يان نه‌، وئه‌ڤ عه‌سمانه‌ مه‌ ب ستێران يێ خه‌ملاندى بۆ هه‌ر كه‌سه‌كێ به‌رێ خۆ بده‌تێ، وهزرا خۆ تێدا بكه‌ت ووجه‌كێ بۆ خۆ ژێ بگرت.
ومه‌ عه‌سمان ژ هه‌ر شه‌يتانه‌كێ ژ ڕه‌حما خودێ هاتییه‌ ده‌رێخستن پاراستییه‌؛ دا ئه‌و نه‌گه‌هتێ.
ئه‌و نه‌بت يێ ل هنده‌ك ده‌مان ب دزى ڤه‌ گوهدارییا خه‌لكێ عه‌سمانى بكه‌ت، ڤێجا ستێره‌كا گه‌ش بگه‌هتێ ووى بسۆژت. ودبت شه‌يتان وێ ئاخفتنا وى گوهـ لێ بووى بگه‌هينته‌ وه‌لییێ خۆ به‌رى ستێرا سۆژه‌ك وى بسۆژت.
ومه‌ عه‌رد به‌رفره‌هـ ڕائێخستییه‌، وچيا كرينه‌ د ناڤ ڕا دا وى موكم ڕاگرن، و ژ هه‌ر ڕه‌نگه‌كێ شينكاتى مه‌ هند د عه‌ردى دا شينكرییه‌ هندى خه‌لك هه‌وجه‌ ببنێ.
وتشتێ هوين پێ بژين وژينا هه‌وه‌ پێ ب ڕێڤه‌ بچت مه‌ يێ دانايه‌ تێدا، و ژ دوونده‌هـ وخزمه‌تكار وده‌واران هندى هوين مفاى ژێ ببينن مه‌ بۆ هه‌وه‌ ئافراندينه‌، وڕزقێ وان ل سه‌ر هه‌وه‌ نينه‌، به‌لكى ل سه‌ر خودێ‌یه‌ خودايێ هه‌مى چێكرییان.
وتشته‌ك نينه‌ خه‌لك مفاى ژێ ببينت ئه‌گه‌ر گه‌نجينه‌يێن وى ل نك مه‌ نه‌بن، و ب پيڤانه‌كا ده‌سنيشانكرى نه‌بت يا وه‌كى مه‌ بڤێت وهندى مه‌ بڤێت ئه‌م وى نائينينه‌ خوارێ، هندى خزينه‌نه‌ د ده‌ستێ خودێ دانه‌ ئه‌و دده‌ته‌ وى يێ وى بڤێت و ژ وى دستينت يێ وى بڤێت، ل دويڤ دلۆڤانییا خۆ يا به‌رفره‌هـ، وكاربنه‌جهییا خۆ.
ومه‌ با يێ هنارتى ئه‌و وان عه‌وران دهاژۆت يێن بارانێ وخێرێ ومفاى هل دگرن، ڤێجا مه‌ ژ عه‌ورى بارانه‌كا بۆ ڤه‌خوارنا هه‌وه‌ وعه‌رد وده‌وارێن هه‌وه‌ هاتییه‌ ئاماده‌كرن ئينا خوارێ، وهوين نه‌شێن وێ بارانێ د خزينه‌يێن خۆ دا بپارێزن، به‌لكى ئه‌مين وێ دپارێزين.
وهندى ئه‌مين ئه‌م ژ چونه‌يێ تشتێ مرى دده‌ين وژينێ دده‌ينێ، ويێ زێندى دمرينين گاڤا ئه‌جه‌لێ وى هات، وئه‌مين ميراتگرێن عه‌درى وهه‌ر تشته‌كێ لێ.
و ب ڕاستى مه‌ زانییه‌ كانێ ژ ده‌مێ ئاده‌مى وه‌ره‌ چه‌ند ژ هه‌وه‌ مرينه‌، وچه‌ند دزێندينه‌، وكانێ كى ل ڕۆژا قيامه‌تێ دێ ئێت.
وهندى خودايێ ته‌يه‌ ئه‌وه‌ يێ كو دێ وان بۆ حسێبێ وجزاى كۆم كه‌ت، هندى ئه‌وه‌ ئه‌و د كارێ خۆ دا يێ كاربنه‌جهه‌، ويێ پڕزانايه‌ چو تشت لێ به‌رزه‌ نابت.
و ب ڕاستى مه‌ ئاده‌م ژ هه‌ڕيه‌كا كزر ئافراندییه‌، ئه‌و هه‌ڕییا ئه‌گه‌ر بێته‌ نكراندن ده‌نگ ژێ دئێت، يا كو ژ به‌ر وى ده‌مێ درێژ يێ ب سه‌ر دا هاتى ڕه‌نگێ وێ ڕه‌ش بووى وبێهنا وێ هاتییه‌ گوهاڕتن.
وبابـێ ئه‌جنان، كو ئبليسه‌ به‌رى ئاده‌مى مه‌ ژ ئاگرێ شارياى وبێ گوڕى ئافراند.
وتو -ئه‌ى موحه‌ممه‌د- به‌حس بكه‌ ده‌مێ خودايێ ته‌ گۆتییه‌ فريشته‌يان: هندى ئه‌زم ئه‌ز مرۆڤه‌كى ژ هه‌ڕيه‌كا كزر يا ڕه‌نگ لێ هاتییه‌ گوهارتن وڕه‌ش بووى دێ ئافرينم.
ڤێجا ئه‌گه‌ر من ئه‌و دروستكر وتمام بوو ومن ڕح دايێ، هوين بۆ قه‌درگرتن خۆ بۆ وى بچه‌مينن.
ئينا هه‌مى فريشته‌يان پێكڤه‌ خــۆ چــه‌مــانـد.
ئبليس تـێ نه‌بت، ئه‌و ل به‌ر نه‌هات كو د گه‌ل وان بت يێن چووينه‌ سوجدێ.
خودێ گۆته‌ ئبليسى: ته‌ چيه‌ تو د گه‌ل فريشته‌يان ناچییه‌ سوجدێ؟
ئبليسى -دا خۆمه‌زنكرن ودل ڕه‌شییا خۆ ئاشكه‌را بكه‌ت- گۆت: نه‌ بابه‌تى منه‌ ئه‌ز بۆ وى مرۆڤى بچمه‌ سوجدێ يێ ته‌ ژ هه‌ڕيه‌كا كزر يا ڕه‌نگ لێ هاتییه‌ گوهاڕتن ئافراندى.
خودێ گۆته‌ وى: پا دێ ژ به‌حه‌شتێ ده‌ركه‌ڤه‌، هندى تويى تو ژ هه‌ر خێره‌كێ يێ ده‌ركرى‌يى.
وهندى تويى له‌عنه‌ت ودويركرنا ژ ڕه‌حما من حه‌تا ڕۆژا مرۆڤ بۆ حسێبێ وجزادانێ دئێنه‌ ڕاكرن بارا ته‌يه‌.
ئبليسى گۆت: خودايێ من تو د دنيايێ دا من بهێله‌ حه‌تا وێ ڕۆژا عه‌بدێن ته‌ تێدا ڕادبنه‌ڤه‌، كو ڕۆژا قيامه‌تێ يه‌.
خودێ گۆته‌ وى: ئێدى هندى تويى تو ژ وانى يێن من مرنا وان پاشڤه‌ هێلاى.
حه‌تا وێ ڕۆژا خه‌لك هه‌مى تێدا دمرن پشتى پفكرنا يه‌كێ، نه‌كو حه‌تا ڕۆژا ڕابوونێ، وهه‌ما ئه‌ڤ داخوازا وى هاته‌ ب جهـ ئينان دا ئه‌و پتر پێ بێته‌ دسه‌ردابرن ودا مرۆڤ وئه‌جنه‌ پێ بێنه‌ جه‌رباندن.
ئبليسى گۆت: خودايێ من ژ به‌ر كو ته‌ ئه‌ز د سه‌ر دا برم، سويند بت ئه‌ز ل عه‌درى بێ ئه‌مرییا ته‌ ل به‌ر دوونده‌ها ئاده‌مى دێ خه‌ملينم، وئه‌ز دێ وان هه‌مییان ژ ڕێكا هيدايه‌تێ به‌رزه‌ كه‌م.
ئـه‌و به‌نییێن ته‌ تێ نه‌بن يێن ته‌ هيدايه‌ت ب ڕزقێ وان كرى ڤێجا وان ب ئيخلاص په‌رستن بۆ ته‌ ب تنێ كرى.
خودێ گۆت: ئه‌ڤه‌ ڕێكه‌كا ڕاست ودورسته‌ هه‌چییێ ل سه‌ر بچت دێ گه‌هته‌ من ووى جهێ ب قه‌در يێ من ئاماده‌كرى.
هندى ئه‌و به‌نییێن منن يێن ئيخلاص كرى ئه‌ز چو ده‌سهه‌لاتێ ل سه‌ر دلێن وان ناده‌مه‌ ته‌ كو تو وان ژ ڕێكا ڕاست ده‌ربێخى، به‌لێ ده‌سهه‌لاتا ته‌ ل سه‌ر وانه‌ يێن دويكه‌فتنا ته‌ كرى ژ سه‌رداچوويێن بوتپه‌رێس ئه‌وێن ب گوهدارییا ته‌ ڕازى بووين.
وهندى ئاگرێ دژواره‌ ژڤانێ ئبليسى وهه‌مى دويكه‌فتییێن وییه‌.
حه‌فت ده‌رگه‌هـ بۆ هه‌نه‌ هه‌ر ده‌رگه‌هه‌ك ژ يێ دى نزمتره‌، هه‌ر ده‌رگه‌هه‌كى پشك وباره‌ك ژ دويكه‌فتییێن ئبليسى -ل دويڤ كارێ وان- بۆ وان هه‌يه‌.
هندى ئه‌ون يێن خۆ ژ شركێ وكرێتییان داينه‌ پاش د باغچه‌ وڕويباران دانه‌.
بۆ وان دئێته‌ گۆتن: ب ته‌ناهى وپشت ڕاستى ڤه‌ هوين هه‌ڕنه‌ د ڤان به‌حه‌شتان دا.
وئه‌و كه‌رب ونه‌ڤيانا د دلێن وان دا مه‌ ئيناده‌ر، ئه‌و د به‌حه‌شتێ دا دژين برا وخۆشتڤى، ل سه‌ر ته‌ختێن مه‌زن دڕوينن، به‌رێ وان يێ ل يه‌ك ودو.
نه‌ وه‌ستان ونه‌ زه‌حمه‌ت دگه‌هته‌ وان، وئه‌و هه‌ر وهه‌ر دێ تێدا بن.
تو -ئه‌ى موحه‌ممه‌د- بێژه‌ به‌نییێن من: هندى ئه‌زم ئه‌ز باش گونه‌هـ ژێبرێ خودان باوه‌رێن تۆبه‌كه‌رم، يێ دلۆڤانكارم ب وان.
وكو عه‌زابا منه‌ عه‌زابا ب ئێش ونه‌خۆش بۆ وان يێن تۆبه‌ نه‌كه‌ن.
تو -ئه‌ى موحه‌ممه‌د- بۆ وان به‌حسێ مێڤانێن ئيبراهيمى ژ ملياكه‌تان بكه‌ ئه‌وێن مزگينى ب كوڕه‌كى، و ب تێبرنا ملله‌تێ لووطى دايێ.
ده‌مێ ئه‌و چووينه‌ نك وى ووان گۆتى: سلاڤ ل ته‌ بن، ئينا وى به‌رسڤا سلاڤا وان دا، پاشى وى خوارن بۆ وان ئينا به‌لێ وان ژێ نه‌خوار، وى گۆت: ئه‌م ژ هه‌وه‌ ب ترسين.
ملياكه‌تان گۆته‌ وى: نه‌ترسه‌ هندى ئه‌مين ئه‌م يێن هاتين مزگينییێ ب كوڕكه‌كێ پڕزانا وديندار، كو ئيسحاقه‌، بده‌ينه‌ ته‌.
ئيبراهيمى ب مه‌نده‌هۆشى ڤه‌ گۆت: ئه‌رێ هوين مزگينییێ ب كوڕكه‌كى دده‌نه‌ من، وئه‌ز يێ پيربوويم وژنكا من ژى يا پيره‌، ڤێجا ئه‌ڤه‌ چ مزگينییا عه‌جێبه‌ هوين دده‌نه‌ من؟
وان گۆت: مه‌ ب وێ حه‌قییا خودێ گۆتى مزگينى دا ته‌، ڤێجا تو ژ بێ هيڤییان نه‌به‌ كو ته‌ كوڕه‌ك ببت.
وى گۆت: ژبلی مرۆڤێن خه‌له‌ت يێن ژ ڕێكا حه‌ق دويركه‌فتين كه‌س ژ دلۆڤانییا خودايێ خۆ بێ هيڤى نابت.
وى گۆت: ڤێجا گه‌لی هنارتییان ئه‌و چ كارێ مه‌زنه‌ يێ هوين پێ ژ نك خودێ هاتين؟
وان گۆت: خودێ ئه‌م يێن هنارتين دا ملله‌تێ لووطى يێ بوتپه‌رێس وسه‌رداچووى تێ ببه‌ين.
لووط وخودان باوه‌رێن بنه‌مالا وى تێ نه‌بن ئه‌م وان تێ نابه‌ين ودێ ڕزگار كه‌ين.
ژنا لووطى يا كافر تێ نه‌بت مه‌ فه‌رمان دايه‌ ئه‌و د گه‌ل وان بمينت يێن دميننه‌ د عه‌زابێ دا.
ڤێجا ده‌مێ ملياكه‌تێن هنارتى گه‌هشتينه‌ نك لووطى.
وى گۆته‌ وان: هوين نه‌ دنياسن.
وان گۆت: نه‌ترسه‌، هندى ئه‌مين ئه‌م ب وێ عه‌زابێ يێن هاتين ئه‌وا ملله‌تێ ته‌ تێدا كه‌فتییه‌ گومانێ وباوه‌رى پێ نه‌ ئيناى
وئه‌م ب حه‌قییێ ژ نك خودێ هاتينه‌، وئه‌م دڕاستگۆينه‌
ڤێجا پشتى پشكه‌ك ژ شه‌ڤێ دچت تو ومرۆڤێن خۆ يێن خودان باوه‌ر ده‌ركه‌ڤن، بلا ئه‌و بچن وتو د دويڤ وان ڕا هه‌ڕه‌؛ دا كه‌س ژ وان نه‌ڤه‌مينت ڤێجا عه‌زاب ڤێڕا بگه‌هت، وهوين هشيار بن كه‌س ژ هه‌وه‌ ل خۆ نه‌زڤڕت، و ب له‌ز هوين هه‌ڕنه‌ وى جهێ خودێ فه‌رمان پێ ل هه‌وه‌ كرى؛ دا هوين ب سلامه‌تى بن.
ومه‌ وه‌حى بۆ لووطى هنارت كو ل ده‌مێ هه‌لاتنا سپێدێ ملله‌تێ ته‌ هه‌مى دێ ئێنه‌ تێبرن.
وخه‌لكێ باژێرێ لووطى ده‌مێ زانى هنده‌ك مێڤان بۆ لووطى يێن هاتين هاتنه‌ نك وى، وئه‌و ب كه‌يف بوون ومزگينى ددا يه‌ك ودو؛ دا ئه‌و وان ببه‌ن وخرابییێ د گه‌ل بكه‌ن.
لووطى گۆته‌ وان: ئه‌ڤه‌ مێڤانێن منن ويێن ل مالا من ڤێجا هوين شه‌رما من نه‌به‌ن.
و ژ عه‌زابا خودێ بترسن، ونێزيكى وان نه‌بن، ومن به‌رانبه‌رى مێڤانان شه‌رمزار نه‌كه‌ن.
ملله‌تێ وى گۆت: ئه‌رێ ما مه‌ تو ژ حه‌واندنا خه‌لكى پاشڤه‌ لێ نه‌دابووى، ومه‌ نه‌گۆتبوو ته‌ ئه‌م به‌لا خۆ ژێ ڤه‌ ناكه‌ين؟
لووطى گۆت: ئه‌ڤه‌ كچێن منن هوين ماره‌ بكه‌ن ئه‌گه‌ر هه‌وه‌ تشته‌ك دڤێت، وژن تێرا هه‌وه‌ هه‌نه‌، ووێ نه‌كه‌ن يا خودێ حه‌رامكرى.
تشتێ خودێ بڤێت پێ سويند دخۆت، به‌لێ چێ نابت مرۆڤ ب تشته‌كى -ژبلی خودێ- سويند بخۆت، وخودێ ب ژينا موحه‌ممه‌دى سويند دخۆت قه‌درگرتن بۆ وى. هندى ملله‌تێ لووطينه د بێ ئاگه‌هییه‌كا دژوار دانه‌.
حه‌تا ل ده‌مێ ڕۆژهه‌لاتێ عه‌زاب ب سه‌ر وان دا هاتى.
ئينا مه‌ گوندێن وان ده‌رنشيفكرن، ومه‌ هنده‌ك به‌رێن ژ تـه‌قـنـا هـشـك وڕه‌ق چـێـكرى ل وان بـارانـدن.
هندى د وێ چه‌ندێ دايه‌ يا هاتییه‌ سه‌رێ وان نيشان وشيره‌ت بۆ وان هه‌نه‌ يێن هزرێن خۆ تێدا بكه‌ن ووجه‌كێ بۆ خۆ ژێ بگرن.
وهندى گوندێن وانه‌ ل سه‌ر ڕێكه‌كێنه‌ ڕێڤنگ تێڕا دچن.
هندى د تێبرنا وان دايـه‌ نيشانه‌كا ئاشكه‌را بۆ خودان باوه‌ران هه‌يه‌.
و ب ڕاستى خه‌لكێ وى باژێرێ تژى داروبار ل دۆران -كو ملله‌تێ شوعه‌يبى بوون- زۆردارى ل خۆ كربوو كو كوفر كرى.
ئينا مه‌ ب هژاندنێ وعه‌زابا ڕۆژا عه‌ورى تول ل وان ڤه‌كر، وهندى وارێ ملله‌تێ لووطى وشوعيبیيه‌ ل سه‌ر ڕێكه‌كا ئاشكه‌رايه‌ خه‌لك ل ده‌مێ وه‌غه‌ران تێڕا دبۆرن.
و ب ڕاستى خه‌لكێ (نهالا حيجرێ) صالـح دره‌وين ده‌رێخست، كو ملله‌تێ ثه‌موودى بوون، ووان ب وێ چه‌ندێ دره‌و ب هه‌مى پێغه‌مبه‌ران كر؛ چونكى هه‌چییێ باوه‌رییێ ب پێغه‌مبه‌ره‌كى نه‌ئينت ئه‌و وى باوه‌رى ب چو پێغه‌مبه‌ران نه‌ئينايه‌؛ چونكى دينێ هه‌مییان يه‌ك بوو.
ومه‌ ئايه‌تێن خۆ ئه‌وێن ڕاستییا وى تشتى ئاشكه‌را دكه‌ن يێ صالح پێ هاتى دا بوونه‌ ملله‌تێ صالحى، وحێشتر يه‌ك ژ وان ئايه‌تان بوو، به‌لێ وان وجه‌ك بۆ خۆ ژێ نه‌گرت، وپشتا خۆ دايێ.
ووان خانى د چيایان دكۆلان، وئه‌و ژێ دپشت ڕاست بوون كو ب سه‌ر وان دا ناهه‌ڕفن.
ئينا ل ده‌مێ سپێدێ زوى قێرییا عه‌زابێ ئه‌و گرتن.
ڤێجا مال وخانییێن وان يێن د چيایان ڕا عه‌زاب ژ وان پاشڤه‌ لێ نه‌دا، وئه‌و هێزا بۆ وان هاتییه‌ دان ژى چو فايدێ وان نه‌كر.
وهه‌ما ب حه‌قییێ مه‌ عه‌سمان وعه‌رد وئه‌و تشتێ د ناڤبه‌را وان دا ئافراندينه‌ دا ئه‌و ببنه‌ نيشان ل سه‌ر شيانا ئافرانده‌رێ وان، وكو ئه‌و ب تنێ هێژايه‌ په‌رستن بۆ بێته‌كرن. وهندى ئه‌و ده‌مه‌ يێ كو قيامه‌ت دێ تێدا ڕابت هه‌ر دێ ئێت؛ دا هه‌ر نه‌فسه‌ك جزايێ كريارێن خۆ وه‌رگرت، ڤێجا تو ل وان بوتپه‌رێسان ببۆره‌ لێبۆرينه‌كا جوان، ولێ نه‌گره‌.
هندى خودايێ ته‌يه‌ ئه‌وه‌ پڕئافرانده‌رێ هه‌ر تشته‌كى، يێ گه‌له‌ك زانا پێ، ڤێجا تشته‌ك ل عه‌رد وعه‌سمانان وى بێزار ناكه‌ت، و ل وى به‌رزه‌ نابت.
و ب ڕاستى مه‌ فاتحا قورئانێ دايه‌ ته كو حه‌فت ئايه‌ته‌ د هه‌مى نڤێژان دا دئێته‌ دوباره‌كرن، ومه‌ قورئانا مه‌زن دايه‌ ته‌.
تو ب چاڤێن خۆ به‌رێ خۆ نه‌ده‌ وان خۆشییێن دنيايێ يێن مه‌ داينه‌ كافران وتو خوزییا وان ڕانه‌هێله‌، وتو ل سه‌ر كوفرا وان ب خه‌م نه‌كه‌ڤه‌، وچه‌نگێ خۆ بۆ خودان باوه‌ران بچه‌مينه‌.
وتو بێژه‌: ئه‌زم يێ ترساندنێ دكه‌م وڕێكا باوه‌رى ئينانا ب خودێ بۆ مرۆڤان ئاشكه‌را دكه‌م، وئـه‌ز هــه‌وه‌ دتــرسـينم كو عه‌زاب ب سه‌ر هه‌وه‌ دا بێت.
وه‌كى خودێ ب سه‌ر وان دا ئيناى يێن قورئان پارچه‌ پارچه‌ كرى ژ جوهى وفه‌لان، ڤێجا باوه‌رى ب هنده‌كێ ئيناى، وكوفر ب هنده‌كێ كرى.
وئه‌و ئه‌ون يێن قورئان پارچه‌ پارچه‌ كرى، هنده‌ك دبێژن: ئه‌و سێره‌به‌ندییه‌، وهنده‌ك دبێژن: ئه‌و خێڤزانكییه؛ دا به‌رێ مرۆڤان ژ هيدايه‌تێ بده‌نه‌ پاش.
ڤێجا سويند ب خودايێ ته‌ ئه‌م ل ڕۆژا قيامه‌تێ دێ حسێبێ د گه‌ل وان كه‌ي.
ودێ وان هه‌مییان جزاده‌ين. و د ڤێ چه‌ندێ دا ترساندن بۆ وان هه‌يه‌.
ڤێجا تو ده‌نگێ خۆ ب وێ گازییا حه‌ق يا خودێ فه‌رمان پێ ل ته‌ كرى بلند بكه‌، وپويته‌ ب بوتپه‌رێسان نه‌كه‌.
هندى ئه‌مين ئه‌م به‌سى ته‌ينه‌ ومه‌ به‌لا تڕانه‌پێكه‌ران ژ مه‌زنێن قوره‌يشییان ژ ته‌ ڤه‌كرییه‌.
ئه‌وێن صه‌نه‌م بۆ خودێ كرينه‌ هه‌ڤپشك، وپاشى ئه‌و دێ دويماهییا كارێ خۆ ل دنيايێ وئاخره‌تێ زانن.
و ب ڕاستى ئه‌م دزانين كو سنگێ ته‌ ته‌نگ دبت -ئه‌ى موحه‌ممه‌د-؛ ژ به‌ر وێ گۆتنا بوتپه‌رێس د ده‌ر حه‌قا ته‌ وگازییا ته‌ دا دبێژن.
ڤێجا ل ده‌مێ تو بێهن ته‌نگ دبى تو ل خودايێ خۆ بزڤڕه‌، و ب سوپاسى ڤه‌ شوكرا وى بكه‌، ووى پاك وپيرۆز بكه‌، وتو ژ وان به‌ يێن نڤێژان بۆ خودێ دكه‌ن وعيباده‌تێ وى دكه‌ن، ئه‌و به‌سى ته‌يه‌ كو خه‌مێ ژ ته‌ دوير بكه‌ت.
وتو به‌رده‌وامییێ د په‌رستنا خودايێ خۆ دا بكه‌ هندى تو يێ زێندى بى حه‌تا مرن دگه‌هته‌ ته‌. ووى وه‌ كر.
ڕابوونا قيامه‌تێ وفه‌رمانا خودێ ب عه‌زابدانا هه‌وه‌ -گه‌لی كافران- نێزيك بوو، ڤێجا هوين بۆ ياريپێكرن له‌زێ ل گه‌فا پێغه‌مبه‌رى نه‌كه‌ن. يێ پاك وبلند بت خودێ ژ شركێ وشريكان.
خودێ ژ فه‌رمانا خۆ فريشته‌يان ب وه‌حییێ ب سه‌ر وى دا دئينته‌ خوارێ يێ وى بڤێت ژ به‌نییێن خۆ يێن پێغه‌مبه‌ر: كو خه‌لكى ژ شركێ بترسينن، وئاگه‌هدار بكه‌ن كو ژ من پێڤه‌تر چو خودايێن حـه‌ق نينن، ڤێجا هوين ب كرنا وان كـارێن من فـه‌ركرين وپه‌رستنا مـن ب تنێ ته‌قوا من بكه‌ن.
خودێ عه‌سمان وعه‌رد ب حه‌قییێ ئافراندينه‌؛ دا به‌نى مه‌زنییا خودێ پێ بزانن، وكو ئه‌وه‌ يێ هێژاى په‌رستنێ، يێ بلند ومه‌زن بت ئه‌و ژ شركا وان.
وى مرۆڤ ژ ئاڤه‌كا بێ بها ئافراندییه‌ ڤێجا دێ بينى ئه‌و خۆ ب هێز دئێخت ودفن بلند بت، ودبته‌ خودان هه‌ڤڕكییه‌كا دژوار د گه‌ل خودايێ خۆ د مه‌سه‌لا نه‌باوه‌رى ئينانا ب ڕابوونا پشتى مرنێ دا، و د مه‌سه‌لێن دى ژى دا، وه‌كى دبێژت: كییه‌ هه‌ستى ساخ دكه‌ته‌ڤه‌ پشتى دڕزت. وئه‌و وى خودايێ ئه‌و ژ چونه‌يێ ئافراندى ژ بير دكه‌ت.
وحه‌يوانه‌ت ژ حێشتر وچێل وپه‌زان وى بۆ هه‌وه‌ -گه‌لی مرۆڤان- ئافراندن، ووى د هرى وموییێ وان دا گه‌رم دايه‌، وهنده‌ك مفايێن دى وى كرنه‌ د شير وچه‌رم ولێ سوياربوونا وان دا، وهوين ژێ دخۆن.
وجوانییه‌ك بۆ هه‌وه‌ د وان دا هه‌يه‌ خۆشییێ دكه‌ته‌ د دلێن هه‌وه‌ دا ده‌مێ هوين ل ئێڤارى وان دادكه‌ن، وده‌مێ هوين سپێدێ وان به‌ردده‌ن.
وئه‌ڤ حه‌يوانه‌ته‌ بارێن هه‌وه‌ يێن گران بۆ باژێره‌كێ دوير هل دگرن، ئه‌گه‌ر ب زه‌حمه‌ت ووه‌ستانه‌كا دژوار نه‌با هوين نه‌دگه‌هشتنێ، هندى خودايێ هه‌وه‌ يه‌ يێ مهره‌بان ودلۆڤانكاره‌ ب هه‌وه‌، ده‌مێ وى ئه‌و تشت بۆ هه‌وه‌ داى يـێ هوين هه‌وجه‌ دبنێ، ڤێجا حه‌مد وشوكر بۆ وى بن.
ووى هه‌سپ وهێستر وكه‌ر ئافراندن؛ دا هوين لێ سويار ببن، ودا بۆ هه‌وه‌ ببنه‌ جوانى، وئه‌و ژ تشتێ هوين لێ سويار دبن ويێ دى ژى وى دئافرينت يێ هوين پێ دنه‌زان؛ دا باوه‌رییا هه‌وه‌ ب وى زێده‌ ببت وپتر شوكرا وى بكه‌ن.
وئاشكه‌راكرنا ڕێكا ڕاست بۆ هيدايه‌تا هه‌وه‌ -كو ئيسلامه‌- ل سه‌ر خودێ‌یه‌، و ژ ڕێكان هنده‌ك ڕێك هه‌نه‌ دخوارن خودانى ناگه‌هيننه‌ هيدايه‌تێ، وئه‌و هه‌ر ڕێكه‌كه‌ يا هه‌بت ژبلی ڕێكا ئيسلامێ. وئه‌گه‌ر خودێ هيدايه‌تا هه‌وه‌ ڤيابا ئه‌و دا به‌رێ هه‌وه‌ هه‌مییان ده‌ته‌ باوه‌رییێ.
ئه‌وه‌ يێ باران بۆ هه‌وه‌ ژ عه‌ورى باراندى، ڤێجا ئاڤه‌كا هوين ژێ ڤه‌خون وى بۆ هه‌وه‌ كرییه‌ تێدا، وئه‌و داروبارێ حه‌يوانه‌تێ هه‌وه‌ ژێ دچه‌رت وى بۆ هه‌وه‌ پێ شينكر، ڤێجا حه‌يوانه‌تێ هه‌وه‌ ب خوارنا وى مفاى دگه‌هينته‌ هه‌وه‌.
ئه‌و ب ڤێ ئاڤێ شينكاتییێ جودا جودا بۆ هه‌وه‌ ژ عه‌ردى دئينته‌ ده‌ر، وئه‌و زه‌يتوون وخورمه‌ وترى پێ شين دكه‌ت، وئه‌و هه‌مى ڕه‌نگێن فێقى وبه‌رهه‌مى پێ شين دكه‌ت. هندى د ڤێ شينكرنێ دايه‌ نيشانه‌كا ئاشكه‌را بۆ وى ملله‌تێ هزرا خۆ تێدا بكه‌ت هه‌يه‌.
ووى شه‌ڤ بۆ رحه‌تییا هه‌وه‌ دايه‌، وڕۆژ بۆ ژيارا هه‌وه‌، ووى ڕۆژ بۆ هه‌وه‌ دا گه‌شاتى، وهه‌يڤ ڕۆناهى؛ ودا هوين سال وحسێبێ پێ بزانن، و ب فه‌رمانا خودێ ستێر ل عه‌سمانى بۆ هه‌وه‌ بن ده‌ست بووينه‌ دا هوين ده‌مى پێ بزانن، وپێ ب ڕێكان بكه‌ڤن. هندى د وێ چه‌ندێ دايه‌ نيشانێن ئاشكه‌را بۆ وى ملله‌تى هه‌نه‌ يێ د هێجه‌ت وده‌ليلێن خودێ بگه‌هت.
وهه‌ر تشته‌كێ وى ل عه‌ردى بۆ هه‌وه‌ ئافراندى ژ ده‌وار وفێقى وتشتێن دى وى بن ده‌ستى هه‌وه‌ كرییه‌. هندى د وێ ئافراندن وجودابوونا ڕه‌نگ ومفايێ وان تشتان دايه‌ نيشان وعيبره‌ت بۆ وى ملله‌تى هه‌يه‌ يێ بيرا خۆ لێ دئينته‌ڤه‌، ودزانت كو نيشان ل سه‌ر ته‌وحيدا خودێ د ڤێ چه‌ندێ دا هه‌نه‌.
وئه‌وه‌ يێ ده‌ريا بۆ هه‌وه‌ بن ده‌ست كرى؛ دا هوين ژ گۆشتێ وان ماسییێن ته‌ر بخۆن يێن هوين تێدا دگرن، ودا هوين وى چه‌كێ هوين ل به‌ر خۆ دكه‌ن وه‌كى لوءلوء ومه‌رجانان ژێ ده‌ربێخن، وتو گه‌مییێن مه‌زن تێدا دبينى ئه‌و ئاڤێ دبڕن ودئێن ودچن، وهوين لێ سويار دبن؛ دا ب ڕێكا بازرگانییێ هوين ژ ڕزقێ خودێ بخوازن، ودا به‌لكى هوين سوپاسییا خودێ بكه‌ن سه‌را مه‌زنه‌ قه‌نجییا وى، ڤێجا په‌رستنا كه‌سێ ژبلی وى نه‌كه‌ن.
ووى چيايێن موكم ل عه‌ردى دانان دا وى ڕاگرن و ب هه‌وه‌ ڤه‌ نه‌هژيێت، ووى ڕويبار دانانه‌ عه‌ردى؛ دا هوين ژێ ڤه‌خۆن، ووى ڕێك لێ دانان؛ دا هوين پێ ب وان جهان بكه‌ڤن يێن هوين قه‌ست دكه‌نێ.
ووى ڕێنيشان ل عه‌ردى دانان هوين ل ڕۆژێ ب وان ڕێكا خۆ دزانن، كا چاوا هوين ل شه‌ڤێ ب ستێران ڕێكا خۆ دزانن.
ئه‌رێ ڤێجا ئه‌و ڤى خودايى يێ ئه‌ڤ هه‌مى تشته‌ ئافراندين د په‌رستنێ دا وه‌كى وان خوداوه‌ندێن ژ دره‌و لێ دكه‌ن يێن چو تشته‌ك نه‌ئافراندى؟ ئه‌رێ ما هوين بيرا خۆ ل مه‌زنییا خودێ نائينن، وپه‌رستنا وى ب تنێ ناكه‌ن؟
وئه‌گه‌ر هوين لێ بگه‌ڕيێن قه‌نجییێن خودێ ل سه‌ر خۆ بهژمێرن هوين نه‌شێن وان بهژمێرن؛ هندى هند ئه‌و دزۆرن. هندى خودێ‌یه‌ باش گونه‌هـ ژێبره‌ بۆ هه‌وه‌ وئه‌و ب هه‌وه‌ يێ دلۆڤانكاره‌؛ چونكى ئه‌و ل ته‌خسيرییا هه‌وه‌ د شوكرا وى دا ل هه‌وه‌ ناگرت، و ژ به‌ر كێماسییا هه‌وه‌ د ڤێ چه‌ندێ دا ئه‌و وان قه‌نجییان ژ هه‌وه‌ نابڕت، وله‌زێ د جزادانا هه‌وه‌ دا ناكه‌ت.
وخودێ ب هه‌مى كريارێن هه‌وه‌ يێ زانايه‌، چ ئه‌و تشت بت يێ هوين د دلێ خۆ دا ڤه‌دشێرن يان هوين بۆ خه‌لكى ئاشكه‌را دكه‌ن، وئه‌و دێ سه‌را وان هه‌وه‌ جزا ده‌ت.
وئه‌و خوداوه‌ندێن بوتپه‌رێس په‌رستنێ بۆ دكه‌ن تشته‌كى خۆ يێ بچويك ژى نائافرينن، وئه‌و ب خۆ كافران ب ده‌ستێن خۆ ئه‌و يێن ئافراندين، ڤێجا چاوا ئه‌و وان دپه‌رێسن؟
ئه‌و هه‌مى دمرينه‌ د بێ ڕحن وهه‌ست ب وى ده‌مى ناكه‌ن يێ خودێ په‌رستڤانێن وان تێدا ژ مرنێ ڕادكه‌ته‌ڤه‌، وئه‌و د گه‌ل وان دا هه‌مى پێكڤه‌ ل ڕۆژا قيامه‌تێ دئێنه‌ هاڤێتـن د ئاگرى دا.
خودايێ هه‌وه‌ يێ كو ئه‌و ب تنێ هێژاى په‌رستنێ خودايه‌كێ ب تنێ‌یه‌، ڤێجا ئه‌وێن باوه‌رییێ ب ڕابوونا پشتى مرنێ نائينن دلێن وان دبێ باوه‌رن؛ چونكى ئه‌و ژ عه‌زابا وى ناترسن، ڤێجا ئه‌و خۆ ژ قه‌بويلكرنا حه‌قییێ وپه‌رستنا خودايێ ب تنێ مه‌زنتر دبينن.
مسوگه‌ر هندى خودێ‌یه‌ ب وان بير وباوه‌ر وگۆتن وكريارێن ئه‌و ڤه‌دشێرن وئاشكه‌را دكه‌ن يێ زانايه‌، وئه‌و دێ وان سه‌را وێ چه‌ندێ جزا ده‌ت، هندى ئه‌وه‌ ئه‌و حه‌ز ژ وان ناكه‌ت يێن خۆ ژ په‌رستنا وى مه‌زنتر دبينن، وئه‌و دێ وان سه‌را وێ چه‌ندێ جزا ده‌ت.
وئه‌گه‌ر پسيارا ڤان بوتپه‌رێسان بێته‌ كرن ژ وێ يا بۆ موحه‌ممه‌د پێغه‌مبه‌رى -سلاڤ لێ بن- هاتییه‌ خوارێ ژ دره‌و وبێ به‌ختى ئه‌و دێ بێژن: ژبلی چيرۆك وچيڤانۆكێن خه‌لكێ به‌رێ ئه‌و ب تشته‌كێ دى نه‌هاتییه‌.
دويماهییا وان ئه‌و ل ڕۆژا قيامه‌تێ بارێ گونه‌هێن خۆ هه‌مییێ دێ هلگرن -تشته‌ك ژێ بۆ وان نائێته‌ ژێبرن- وئه‌و دێ بارێ گونه‌هێن وان ژى هلگرن يێن وان دره‌و لێ دكرن دا وان ژ ئـيـسـلامێ دوير بێخن، بێى تشته‌ك ژ بارێ يێن دى كێم ببت. نێ پيسه‌ بارێ گونه‌هانه‌ ئه‌و هل دگرن.
ب ڕاستى به‌رى ڤان بوتپه‌رێسان كافران پيلان دژى پێغه‌مبه‌رێن خۆ گێڕابوون، وفه‌ند وفێل د ده‌ر حه‌قا وێ گازییا حه‌ق دا يا ئه‌و پێ هاتين كربوون، ئينا خودێ ئاڤاهییێ وان ژ پێپك وبناخه‌يان هژاند، وبان ب سه‌ر وان دا هه‌ڕفت، و ژ وى جهى ڤه‌ يێ ئه‌و لێ دته‌نا عه‌زاب گه‌هشته‌ وان، ژ وى جهێ وان چو هزر ژێ نه‌دكر.
پاشى ل ڕۆژا قيامه‌تێ خودێ ب عه‌زابدانێ وان شه‌رمزار دكه‌ت، ودبێژت: كانێ هه‌ڤپشكێن من ژ وان خوداوه‌ندێن هه‌وه‌ په‌رستن بۆ دكر؛ دا ئه‌و عه‌زابێ ژ هه‌وه‌ پاشڤه‌ لێ بده‌ن، وهه‌وه‌ ژ به‌ر وان شه‌ڕ وهه‌ڤڕكییا پێغه‌مبه‌ر وخودان باوه‌ران دكر؟ زانايێن خودايى گۆت: هندى شه‌رمزارى وعه‌زابه‌ ئه‌ڤرۆ ل سه‌ر وانه‌ يێن كافرى ب خودێ وپێغه‌مبه‌رێ وى كرى.
ئه‌وێن فريشته‌ ڕحا وان دكێشن ل وى ده‌مێ وان ب كوفرێ زۆردارى ل خۆ كرى، ڤێجا ده‌مێ وان مرن ديتى وزانى ئه‌و خوداوه‌ندێن وان په‌رستن بۆ دكر چو مفاى ناگه‌هيننه‌ وان، وان خۆ ب ده‌ست ئه‌مرێ خودێ ڤه‌ به‌ردا، وگۆت: مه‌ چو خرابى نه‌دكرن، ڤێجا دێ بۆ وان ئێته‌ گۆتن: هوين دره‌وان دكه‌ن، هه‌وه‌ خرابى دكرن، هندى خودێ‌یه‌ ب هه‌مى كريارێن هه‌وه‌ يێ پڕزانايه‌، وئه‌و دێ هه‌وه‌ سه‌را وان جزا ده‌ت.
ڤێجا هوين د ده‌رگه‌هێن جه‌هنه‌مێ ڕا هه‌ڕنه‌ ژۆر، چو جاران هوين ژێ ده‌رناكه‌ڤن، وئه‌و چ پيسه‌ جهێ حه‌واندنێ يه‌ بۆ وان يێن خۆ ژ باوه‌رییا ب خودێ وپه‌رستنا وى ب تنێ مه‌زنتر دديت.
وئه‌گه‌ر بۆ خودان باوه‌رێن ژ خودێ دترسن بێته‌ گۆتن: خودێ چ ل سه‌ر موحه‌ممه‌د پێغه‌مبه‌رى -سلاڤ لێ بن- ئينايه‌ خوارێ؟ ئه‌و دێ بێژن: خودێ خێر وهيدايه‌ت ل سه‌ر وى ئينايه‌ خوارێ. بۆ ئه‌وێن د ڤێ دنيايێ دا باوه‌رى ب خودێ وپێغه‌مبه‌رێ وى ئيناى، وبه‌رێ خه‌لكى ژى دايه‌ باوه‌رییێ وكارێ چاك، خه‌لاته‌كێ مه‌زن هه‌يه‌ د دنيايێ دا ئه‌و دێ ئێنه‌ ب سه‌رئێخستـن، وڕزقێ وان دێ به‌رفره‌هـ بت، وئاخره‌ت بۆ وان ژ دانا دنيايێ چێتر ومه‌زنتره‌، وئاخره‌ت چ خۆش خانییه‌ بۆ وان ته‌قوادارێن ژ خودێ دترسن.
به‌حه‌شتێن ئه‌و لێ دمينن بۆ وان هه‌نه‌، دێ لێ ئاكنجى بن، چو جاران ژێ ده‌رناكه‌ڤن، ڕويبار د بن داروبار وقه‌سرێن وان دا دچن، هه‌ر تشته‌كێ دلێ وان دچتێ بۆ وان تێدا هه‌يه‌، و ب جزايه‌كێ باش خودێ وان ته‌قواداران جزا دده‌ت.
ئه‌وێن فريشته‌ ڕحێن وان دستينن، ودلێن وان ژ كوفرێ دپاقژ، فريشته‌ دبێژنه‌ وان: سلاڤ ل هه‌وه‌ بت، سلاڤه‌كا تايبه‌ت بۆ هه‌وه‌ وسلامه‌تى ژ هه‌ر نه‌خۆشییه‌كێ، ژ به‌ر كارێ هه‌وه‌ دكر كو باوه‌رییا ب خودێ وپێگيرییا ب فه‌رمانا وى بوو، هوين هه‌ڕنه‌ د به‌حه‌شتێ دا.
بوتپه‌رێس چاڤه‌رێیى تشته‌كى ناكه‌ن ژبلی هندێ كو فريشته‌ بێنه‌ وان؛ دا ڕحێن وان بستينن وئه‌و دكافر، يان فه‌رمانا خودێ ب عه‌زابه‌كا ب له‌ز يا كو وان تێ ببه‌ت بێت. وكانێ چاوا ڤان دره‌و ب حه‌قییێ كر كافرێن به‌رى وان ژى دره‌و پێ كربوو، ئينا خودێ ئه‌و تێبرن، وخودێ ب تێبرنا وان و ب ئينانه‌ خوارا عه‌زابێ ب سه‌ر وان دا زۆردارى ل وان نه‌كربوو، به‌لكى ئه‌و بوون يێن زۆردارى ل خۆ دكر وخۆ هێژاى عه‌زابێ دكر.
ڤێجا جزايێ گونه‌هێن وان كرين ب سه‌ر وان دا هات، ووێ عه‌زابا وان يارى بۆ خۆ پێ دكرن دۆر ل وان گرت.
وبوتپه‌رێسان گۆت: ئه‌گه‌ر خودێ حه‌زكربا ئه‌م په‌رستنا وى ب تنێ بكه‌ين مه‌ په‌رستنا يه‌كێ دى ژبلی وى نه‌دكر، نه‌ مه‌ ونه‌ بابێن مه‌ ژى به‌رى مه‌، وتشته‌كێ وى حه‌رام نه‌كرى مه‌ حه‌رام نه‌دكر، هێجه‌ته‌كا وه‌كى ڤێ يا پويچ كافرێن به‌رێ ژى بۆ خۆ دگرت، وئه‌و ددره‌وينن؛ چونكى خودێ فه‌رمان ل وان كربوو وهێز وشيان دابوو وان كو ئه‌و وى تشتى بكه‌ن يێ خودێ فه‌رمان پێ ل وان كرى، ڤێجا قه‌زا وقه‌ده‌ر قه‌ت بۆ وان نابته‌ هێجه‌ت پشتى كو پێغه‌مبه‌ران ئه‌و ترساندين، وهه‌ما ژبلی گه‌هاندنا ئاشكه‌را تشته‌ك ل سه‌ر وان پێغه‌مبه‌رێن ئه‌و ترساندين نينه‌.
و ب ڕاستى د ناڤ هه‌ر ملله‌ته‌كێ بۆرى دا مه‌ پێغه‌مبه‌ره‌ك هنارتبوو دا فه‌رمانێ ب په‌رستنا خودێ وگوهدارییا وى ل وان بكه‌ت ووان ژ په‌رستنا شه‌يتانى وصه‌نه‌م ومرییان بده‌ته‌ پاش، ڤێجا ژ وان هه‌بوو يێ خودێ به‌رێ وى دايه‌ هيدايه‌تێ، ووى دويكه‌فتنا پێغه‌مبه‌ران كرى، و ژ وان هه‌بوو يێ ڕكدار يێ كو دويكه‌فتنا سه‌رداچوونێ كرى، ڤێجا هێژاى ڕێبه‌رزه‌بوونێ بووى، وخودێ به‌رێ وى نه‌دايه‌ ڕێكێ. ڤێجا هوين ل عه‌ردى بگه‌ڕيێن، و ب چاڤێ خۆ سه‌حكه‌نێ كانێ دويماهییا ڤان دره‌وپێكه‌ران چاوا بوويه‌، و چ تێچوون ب سه‌ر وان دا هاتییه‌؛ دا هوين وجه‌كێ بۆ خۆ ژێ بگرن؟
ئه‌گه‌ر تو -ئه‌ى موحه‌ممه‌د- هه‌مى شيانێن خۆ ب كار بينى دا به‌رێ ڤان بوتپه‌رێسان بده‌يه‌ هيدايه‌تێ تو بزانه‌ هندى خودێ‌یه‌ به‌رێ وى يێ به‌رزه‌ ناده‌ته‌ هيدايه‌تێ، وژبلی خودێ وان كه‌سه‌ك نينه‌ پشته‌ڤانییێ ژ وان بكه‌ت، وعـه‌زابـا خودێ ژ وان دوير بێخت.
وڤان بوتپه‌رێسان سويندێن مه‌زن ب خودێ خوارن كو هندى خودێ‌یه‌ وى كه‌سێ دمرت ودڕزت ڕاناكه‌ته‌ڤه‌، به‌لێ مسۆگور خودێ جاره‌كا دى دێ وان ڕاكه‌ته‌ڤه‌، سۆزه‌كا ڕاسته‌ ل سه‌ر وى، به‌لێ پترییا مرۆڤان نزانن كو خودێ شيانا زێنديكرنا مرییان هه‌يه‌، له‌و باوه‌رییێ پێ نائينن.
خودێ هه‌مى مرۆڤان ڕادكه‌ته‌ڤه‌؛ دا ڕاستییا زێنديكرنا پشتى مرنێ يا ئه‌و تێدا ژێك جودابووين بۆ وان ئاشكه‌را بكه‌ت، ودا ئه‌و كافرێن باوه‌رییێ ب وێ نه‌ئينن بزانن كو ئه‌و دنه‌حه‌ق وددره‌وينن ده‌مێ سويندێ دخۆن كو ڕابوونا پشتى مرنێ نينه‌.
هندى مه‌سه‌لا ڕابوونا پشتى مرنێیه‌ تشته‌كێ ب ساناهییه‌ ل به‌ر مه‌، وهندى ئه‌مين ئه‌گه‌ر مه‌ تشته‌ك ڤيا هه‌ما ئه‌م دبێژينێ: (ببه‌)، ڤێجا هنگى ئه‌و دبت.
وئه‌وێن پێخه‌مه‌ت ڕازيبوونا خودێ وارێ خۆ هێلاى، وپشتى زۆردارى ب سه‌ر وان دا هاتى ئه‌و مشه‌خت بووين، د دنيايێ دا ئه‌م دێ وان ل جهه‌كێ باش دانين، وخێرا ئاخره‌تێ مه‌زنتره‌؛ چونكى جزايێ وان به‌حه‌شته‌. ئه‌گه‌ر ئه‌وێن مشه‌خت نه‌بووين ب دورستى زانيبا خێرا وان يێن مشه‌خت بووين ل نك خودێ چه‌نده‌ كه‌سه‌كێ ژ وان خۆ ژ مشه‌ختبوونێ پاشڤه‌ لێ نه‌ددا.
ئه‌وێن هه‌ يێن د ڕێكا خودێ دا مشه‌خت بووين ئه‌ون يێن صه‌بر ل سه‌ر ئه‌مرێ خودێ ومقه‌ده‌رێن وى يێن نه‌خۆش كێشاى، وئه‌و خۆ دهێلنه‌ ب هيڤییا خودايێ خۆ ب تنێ ڤه‌، له‌و ئه‌و هێژاى ڤێ ده‌ره‌جا مه‌زن بوون.
و د ناڤ يێن به‌رى ته‌ دا مه‌ وه‌حى بۆ هنده‌ك زه‌لامان هنارتبوو نه‌كو بۆ ملياكه‌تان، ڤێجا ئه‌گه‌ر هوين باوه‌ر ژ ڤێ چه‌ندێ نه‌كه‌ن پسيارا خودانێن كيتابێن به‌رێ بكه‌ن، ئه‌و دێ بێژنه‌ هه‌وه‌ كو پێغه‌مبه‌ر ژ مرۆڤان بوون، ئه‌گه‌ر هوين نه‌زانن كو ئه‌و ژ مرۆڤانه‌.
وپێغه‌مبه‌رێن به‌رێ ب نيشانێن ئاشكه‌را وكيتابێن عه‌سمانى مه‌ هنارتبوون، ومه‌ قورئان بۆ ته‌ -ئه‌ى موحه‌ممه‌د- ئينا خوارێ؛ دا تو ڕامانێن وێ يێن نه‌ ئاشكه‌را بۆ مرۆڤان ديار بكه‌ى، ودا ئه‌و هزرا خۆ تێدا بكه‌ن وپێ ب هيدايه‌ت بكه‌ڤن.
ئه‌رێ ڤێجا ئه‌و كافرێن پيلانان دگێڕن پشت ڕاست بووينه‌ كو خودێ وان د عه‌ردى دا نابه‌ته‌ خوارێ وه‌كى وى قاروون برییه‌ خوارێ، يان ژ جهه‌كێ ئه‌و چو هزران ژێ نه‌كه‌ن وپێ نه‌حه‌سن عه‌زاب بێته‌ وان.
يان ده‌مێ ئه‌و د هاتن وچوون ووه‌غه‌رێن خۆ دا عه‌زاب وان بگرت؟ ڤێجا ئه‌و نه‌ ئه‌ون يێن خودايى بێزار بكه‌ن يان ژ عه‌زابا وى ڕزگار ببن؛ چونكى ئه‌وه‌ هێزدارێ چو تشت وى بێزار نه‌كه‌ن.
يان ل ده‌مێ ئه‌و ب ترس ژ به‌ر هڕه‌باى وكێمبوونا ده‌رامه‌تى، ومرنا هنده‌ك ژ وان، خودێ وان بگرت، هندى خودايێ ته‌يه‌ ب به‌نییێن خۆ يێ مهره‌بان ودلۆڤانكاره‌.
ئه‌رێ ما ئه‌ڤ كافره‌ كۆره‌ بووينه‌، ڤێجا وان به‌رێ خۆ نه‌دايه‌ وى تشتێ خودان سيبه‌ر يێ خودێ ئافراندى، وه‌كى چيا وداروبارى، سيبه‌را وان جار دچته‌ لايێ ڕاستێ وجار دچته‌ لايێ چه‌پێ، ل دويڤ ڕێڤه‌چوونا ڕۆژێ ب ڕۆژ ويا هه‌يڤێ ب شه‌ڤ، ئه‌و هه‌مى بن ده‌ستى مه‌زنییا خودايێ خۆنه‌، و د فه‌رمانا وى دانه‌؟
وهه‌ر تشته‌كێ ل عه‌سمانان وهه‌ر تشته‌كێ ل عه‌ردى ژ وان يێن ب ڕێڤه‌ دچن بۆ خودێ ب تنێ دچنه‌ سوجدێ، وملياكه‌ت سوجدێ بۆ خودێ دبه‌ن، وئه‌و خۆ د سه‌ر په‌رستنا وى ڕا نابينن وخۆ مه‌زن ناكه‌ن. وپشتى خودێ به‌حسێ هه‌مى تشتان ب گشتى كرى به‌حسێ ملياكه‌تان ب تايبه‌تى كر ژ به‌ر قه‌در وبهايێ وان وعيباده‌تێ وان يێ مشه‌.
فريشته‌ ژ وى خودايێ خۆ دترسن يێ كو ئه‌و ب خۆ و ب ده‌سهه‌لات وتمامییا سالۆخه‌تێن خۆ د سه‌ر وان دايه‌، وئه‌و وێ دكه‌ن يا فه‌رمان پێ ل وان دئێته‌كرن ژ گوهدارییا خودێ. وئايه‌ت سالۆخه‌تێ بلندییا خودێ د سه‌ر هه‌مى چێكرییێن وى ڕا وه‌كى بابه‌تى وى بت بنه‌جهـ دكه‌ت.
وخودێ گۆته‌ به‌نییێن خۆ: هوين په‌رستنا دو خودايان نه‌كه‌ن، هندى ئه‌وه‌ يێ دڤێت هوين بپه‌رێسن خودايه‌كێ ب تنێ‌یه‌، ڤێجا هوين ژ من ب تنێ بترسن.
وهه‌ر تشته‌كێ ل عه‌سمانان وعه‌ردى چێكرى وملك وبه‌نییێ خودێ‌یه‌، وپه‌رستن وگوهدارى هه‌رده‌م بۆ وى ب تنێ‌یه‌، ئه‌رێ ڤێجا ما بابه‌تى هه‌وه‌يه‌ هوين ژبلی خودێ ژ يه‌كێ دى بترسن وپه‌رستنێ بۆ بكه‌ن؟
وهه‌چى قه‌نجییه‌كا هيدايه‌تێ، يان يا ساخله‌مییا له‌شى، يان يا به‌رفره‌هییا ڕزقى وعه‌يالی، يان هه‌ر قه‌نجییه‌كا دى يا كو بۆ هه‌وه‌ هاتییه‌ دان ئه‌و ژ خودێ ب تنێ‌یه‌، وئه‌وه‌ يێ ب وێ چه‌ندێ قه‌نجى د گه‌ل هه‌وه‌ كرى، پاشى ئه‌گه‌ر نه‌خۆشى وبه‌لا وخه‌لا گه‌هشته‌ هه‌وه‌ هوين دوعا وهه‌واران ژ خودێ ب تنێ دكه‌ن.
پاشى ئه‌گه‌ر وى نه‌خۆشى وبه‌لا ژ سه‌ر هه‌وه‌ ڕاكر، هنگى ده‌سته‌كه‌ك ژ هه‌وه‌ هه‌ڤپشكان بۆ وى خودايێ خۆ ددانن.
دا ئه‌و كافرییێ ب وان قه‌نجییێن مه‌ بكه‌ن يێن مه‌ داينه‌ وان، وڕاكرنا به‌لايێ يه‌ك ژ وان قه‌نجییان بوو، ڤێجا هوين خۆشییێ ب دنيايا خۆ ببه‌ن، ودويماهییا وێ نه‌مانه‌، وپاشى هوين دويماهییا كوفر ونه‌گوهدارییا خۆ دێ زانن.
و ژ كارێن وان يێن كرێت ئه‌و بۆ خۆنێزيككرن پشكه‌كێ ژ وى مالی يێ خودێ دايه‌ وان دده‌نه‌ وان صه‌نه‌مان يێن وان بۆ خۆ كرينه‌ خوداوه‌ند، هه‌رچه‌نده‌ نه‌ ئه‌و تشته‌كى دزانن ونه‌ مفايه‌كى دگه‌هينن ونه‌ زيانه‌كێ. سويند ب خودايى ل ڕۆژا قيامه‌تێ پسيارا وان دره‌وان دێ ژ هه‌وه‌ ئێته‌كرن يێن هه‌وه‌ ب دويڤ خودێ ڤه‌ناين.
وكافر كچان بۆ خودێ ددان، ودبێژن: ملياكه‌ت كچێن خودێنه‌، خودێ ژ گۆتنا وان يێ پاك بت، وئه‌و وى تشتێ دلێ وان دچتێ ژ كوڕان بۆ خۆ ددانن.
وئه‌گه‌ر ئه‌و هات يێ مزگينییا بوونا كچه‌كێ دده‌ته‌ يه‌ك ژ وان ڕوییێ وى دێ مينت ڕه‌ش؛ ژ به‌ر نه‌خۆشییا وى تشتێ وى گوهـ لێ بووى، وئه‌و دێ تژى خه‌م وقه‌هر بت.
خۆ ژ ملله‌تێ خۆ ڤه‌دشێرت دا ئه‌و وى د ڤى كراسێ خراب وشه‌رمزار دا ژ به‌ر بوونا كچكێ نه‌بينن، ڤێجا ئه‌و د مه‌سه‌لا ڤێ كچێ دا حێبه‌تى دمينت: ئه‌رێ وێ ب شه‌رمزارى ڤه‌ بهێلته‌ زێندى، يان ژى ب ساخى د ئاخێ ڕا بكه‌ت؟ چ خرابه‌ حوكمه‌ وان كرى كو كچ بۆ خودێ داناين وكوڕ بۆ خۆ.
بۆ وان يێن باوه‌رییێ ب ئاخره‌تێ نه‌ئينن وكارى بۆ نه‌كه‌ن سالۆخه‌تێ كرێت ژ بێزارى وهه‌وجه‌يى ونه‌زانين وكوفرێ هه‌يه‌، وسالۆخه‌تێن بلند ژ ته‌كووزى وبێ منه‌تییا ژ خه‌لكى بۆ خودێ هه‌نه‌، وئه‌وه‌ يێ د ملكێ خۆ دا زال، و د ڕێڤه‌برنا خۆ دا يێ كاربنه‌جهـ.
وئه‌گه‌ر خودێ مرۆڤان ب كوفر وبێ به‌ختییا وان بگرت ئه‌و يه‌كێ بلڤه‌ت ل سه‌ر عه‌ردى ناهێلت، به‌لێ ئه‌و حه‌تا ده‌مه‌كێ ده‌سنيشانكرى كو دويماهییا وانه‌ وان پاش دئێخت، ڤێجا ئه‌گه‌ر ڕۆژا وان هات نه‌ ئه‌و ده‌مه‌كێ كێم ژێ دئێنه‌ پاشخستن، ونه‌ ژێ دئێنه‌ پێشخستن.
و ژ كرێته‌كارێن وان: ئه‌و وى تشتێ وان بۆ خۆ نه‌ڤێت -كو بوونا كچانه‌- بۆ خودێ ددانن، وئه‌و ژ دره‌و ب ئه‌زمانێ خۆ دبێژن كو دويماهییا باش بۆ وانه‌، ب ڕاستى ئاگر بۆ وانه‌، وئه‌و هه‌روهه‌ر دێ تێدا مينن وئێنه‌ هێلان.
سويند ب خودێ مه‌ پێغه‌مبه‌ر بۆ ملله‌تێن به‌رى ته‌ -ئه‌ى موحه‌ممه‌د- هنارتبوون، ڤێجا ئه‌و كارێ وان ملله‌تان كرى ژ كوفرێ ودره‌وپێكرنێ وپه‌رستنا صه‌نه‌مان شه‌يتانى ل به‌ر وان شرينكر، ڤێجا ئه‌وه‌ يێ د دنيايێ دا ب كارێ سه‌ردابرنا وان ڕادبت، و ل ئاخره‌تێ عه‌زابه‌كا ب ئێش ونه‌خۆش بۆ وان هه‌يه‌.
ومه‌ قورئان بۆ ته‌ -ئه‌ى موحه‌ممه‌د- نه‌ئينايه‌ خوارێ بۆ هندێ نه‌بت دا تو وى تشتى بۆ مرۆڤان ئاشكه‌را بكه‌ى يێ ئه‌و تێدا ژێك جودا بووين ژ كارێ دينى وئه‌حكامان؛ دا ب ڤێ ئاشكه‌راكرنا ته‌ وان چو هێجه‌ت نه‌مينن، ودا ببته‌ ڕێنيشانده‌ر ودلۆڤانى بۆ وى ملله‌تێ باوه‌رییێ بينن.
وخودێ بارانه‌ك ژ عه‌وران ئينا خوارێ، ڤێجا وى شينكاتى پێ ژ عه‌ردى ئينا ده‌رێ پشتى كو هشك بووى، هندى د ئينانه‌خوارا بارانێ وشينكرنا شينكاتى دايه‌ ده‌ليل ل سه‌ر شيانا خودێ ل سه‌ر زێنديكرنا پشتى مرنێ هه‌نه‌، بۆ وى ملله‌تێ گوهدارییێ بكه‌ت، وهزرا خۆ بكه‌ت، وگوهدارى وته‌قوا خودێ بكه‌ت.
وبۆ هه‌وه ‌-گه‌لی مرۆڤان- عيبره‌ت د ڤان حه‌يوانان دا -كو حێشتر وچێل وپه‌زن- هه‌نه‌، وهوين دبينن ئه‌م ژ گوهانێن وان د ناڤبه‌را عويرگيشى وخوينێ دا شيره‌كێ خوڕى وپاقژ ويێ ب تام بۆ ڤه‌خورانێ دده‌ينه‌ هه‌وه‌.
و ژ قه‌نجییێن مه‌يه‌ ل سه‌ر هه‌وه‌ هوين ژ به‌رێ دارقه‌سپ وترى دخۆن، ڤێجا هوين بۆ خۆ دكه‌نه‌ مه‌ى -وئه‌ڤه‌ به‌رى حه‌رامبوونا وێ بوو- وخوارنه‌كا باش. هندى د ڤێ چه‌ندێ دايه‌ نيشان ل سه‌ر شيانا خودێ هه‌نه‌ بۆ وى ملله‌تێ د ده‌ليلان بگه‌هت ووجه‌كێ بۆ خۆ ژێ بگرت.
وخودايێ ته ‌-ئه‌ى موحه‌ممه‌د- ب ڕێكا ئيلهامێ مێشا هنگڤينى تێ گه‌هاند كو شانه‌يێن خۆ د چيا وداروبار وبان وسيڤاندان ڕا بدانت.
پاشى ژ هه‌ر به‌رهه‌مه‌كێ ته‌ بڤێت تو بخۆ، وبۆ خواستنا ڕزقى تو وان ڕێكێن خودايێ ته‌ بۆ ته‌ خۆشكرين بگره‌، وخودێ ئه‌و ڕێك بۆ ته‌ يێن ب ساناهى كرين ئه‌گه‌ر خۆ د دوير ژى بن تو ژێ به‌رزه‌ نابى. هنگڤينه‌كێ گه‌له‌ك ڕه‌نگ ژ زكێ مێشا هنگڤينى ده‌ردكه‌ڤت، ده‌رمانێ نه‌خۆشییان بۆ مرۆڤان تێدا هه‌يه‌. هندى د ڤى كارى دايه‌ يێ مێشا هنگڤينى دكه‌ت نيشانه‌كا مه‌زن ل سه‌ر شيانا ئافرانده‌رێ ڤێ مێشێ بۆ وى ملله‌تى هه‌يه‌ يێ هزرا خۆ تێدا بكه‌ت، ووجه‌كێ بۆ خۆ ژێ بگرت.
وخودايێ مه‌زنه‌ هوين ئافراندين پاشى هه‌وه‌ دمرينت ده‌مێ ژییێ هه‌وه‌ خلاس دبت، و ژ هه‌وه‌ هه‌يه‌ يێ دگه‌هته‌ ره‌زيلترين عه‌مر كو پيراتییا پيره‌، دا پشتى زانينێ ئه‌و تشته‌كى نه‌زانت كانێ چاوا وى ل ده‌مێ زارۆكينییا خۆ تشته‌ك ژ وێ نه‌دزانى يا وى دزانى، هندى خودێ‌یه‌ پڕزانايێ خودان شيانه‌، زانين وشيانا وى دۆرا ل هه‌مى تشتان گرتى، ڤێجا ئه‌و خودايێ شياى مرۆڤى بزڤڕينته‌ ڤى حالی دشێت وى بمرينت، پاشى زێندى بكه‌ته‌ڤه‌.
وخودێ د دانا ڕزقى دا ل دنيايێ هنده‌ك ژ هه‌وه‌ ب سه‌ر هنده‌كان ئێخستينه‌، ژ هه‌وه‌ هه‌يه‌ يێ ده‌وله‌مه‌ند ويێ هه‌ژار، ويێ خودان مال ويێ عه‌بد، ڤێجا ئه‌وێن خودان مال هندێ ژ وى مالێ خودێ دايه‌ وان ناده‌نه‌ عه‌بدێن خۆ كو ئه‌و ژى وه‌كى وان لێ بێن وببنه‌ هه‌ڤپشكێن وان، ڤێجا ماده‌م ئه‌و بۆ خۆ ب وێ چه‌ندێ ڕازى نابن، ئه‌رێ چاوا ئه‌و ڕازى دبن كو هنده‌ك عه‌بدێن خودێ بۆ وى بكه‌نه‌ هه‌ڤپشك؟ هندى ئه‌ڤ چه‌نده‌يه‌ مه‌زنترين زۆردارى وكوفرا ب قه‌نجییێن خودێ‌یه‌ ئه‌و دكه‌ن.
وخودايێ مه‌زن ژ نفشێ هه‌وه‌ جۆته‌ك دايه‌؛ دا دلێن هه‌وه‌ پێ ڕحه‌ت ببن، ووى كوڕ ونه‌ڤى ودوونده‌هـ ژ وان دانه‌ هه‌وه‌، ووى ژ خوارنێن پاقژ ڕزق دا هه‌وه‌. ئه‌رێ ڤێجا ئه‌و ب خوداينییا ژ قه‌ستا يا خوداوه‌ندێن خۆ باوه‌رییێ دئينن، و ب وان قه‌نجییێن خودێ يێن نه‌ئێنه‌ هژمارتن كافرییێ دكه‌ن، وئه‌و ب په‌رستنا خودێ ب تنێ شوكرا وى ناكه‌ن؟
وبوتپه‌رێس په‌رستنا وان صه‌نه‌مان دكه‌ن يێن كو نه‌شێن ڕزقه‌كى ژ عه‌سمانى وه‌كى بارانێ، يان ژ عه‌ردى وه‌كى چاندنێ بده‌نه‌ وان، وتشته‌ك نه‌ دده‌ست وان دا يه‌ ونه‌ ئه‌و دشێن بێخنه‌ ده‌ستێ خۆ؛ چونكى وان شيان نينه‌.
ڤێجا كو هه‌وه‌ زانى هندى صه‌نه‌من چو مفاى ناگه‌هيننه‌ هه‌وه‌، هوين -گه‌لی مرۆڤان- د په‌رستنێ دا چو هه‌ڤكويفان بۆ خودێ ژ چێكرییێن وى نه‌دانن وبۆ نه‌كه‌نه‌ هه‌ڤپشك. هندى خودێ‌یه‌ دزانت هوين چ دكه‌ن، وهوين د بێ ئاگه‌هن هوين خه‌له‌تى ودويماهییا كارێ خۆ نزانن.
خودێ مه‌ته‌له‌ك ئينا خرابییا بير وباوه‌رێن خودانێن شركێ تێدا ئاشكه‌راكر: زه‌لامه‌كێ عه‌بد بت ده‌سهه‌لاتا تشته‌كى نه‌بت، وزه‌لامه‌كێ دى يێ ئازاد بت، ماله‌كێ حه‌لال هه‌بت خودێ دابتێ، وى ده‌سهه‌لات ل سه‌ر هه‌بت، ڤێجا ڤه‌شارتى وئاشكه‌را ئه‌و خێران ژێ بده‌ت، ئه‌رێ خودان عه‌قله‌ك هه‌يه‌ بێژت هه‌ردو وه‌كى يه‌كن؟ وه‌سا خودێ ژى ئافرانده‌رێ خودان ملك وده‌سهه‌لات وه‌كى به‌نییێن خۆ نابت، ڤێجا چاوا هوين وان وه‌كى يه‌ك لێ دكه‌ن؟ حه‌مد بۆ خودێ ب تنێ بت، ئه‌وه‌ يێ هه‌ژى حه‌مد ومه‌دحان، به‌لكى پترییا بوتپه‌رێسان نزانن كو حه‌مد بۆ خودێ‌یه‌، وكو ئه‌و ب تنێ هێژاى په‌رستنێ يه‌.
وپێخه‌مه‌ت دياركرنا بێ خێرییا شركێ خودێ مه‌ته‌له‌كا دى ب دو زه‌لامان ئينا: يه‌ك ژ وان يێ كه‌ڕ ولاله‌ نه‌ ئه‌و تێ دگه‌هت ونه‌دشێت كه‌سێ تێ بگه‌هينت ژى، نه‌ مفاى دگه‌هينته‌ خۆ ونه‌ دگه‌هينته‌ كه‌سێ دى، وئه‌و باره‌كێ گرانه‌ ل سه‌ر خودانێ خۆ يێ وى ب خودان دكه‌ت، ئه‌گه‌ر وى ئه‌و هنارته‌ كاره‌كى نه‌شێت بكه‌ت، وخێره‌كێ ب ده‌ست خۆ ڤه‌ نائينت، وزه‌لامه‌كێ دى يێ ساخله‌م، يێ كو مفاى بگه‌هينته‌ خۆ وبگه‌هينته‌ خه‌لكى ژى، كارێ باش دكه‌ت، وئه‌و يێ ل سه‌ر ڕێكه‌كا ڕاست ودورست، ئه‌رێ ڤێجا ما ل نك مرۆڤێن ئاقلمه‌ند ئه‌ڤ هه‌ردو زه‌لامه‌ وه‌كى يه‌كن؟ ڤێجا چاوا هوين صه‌نه‌مێ كه‌ڕ ولال دئيننه‌ ڕێزا خودايێ خودان شيان وقه‌نجيكه‌ر؟
وزانينا تشتێ نه‌به‌رچاڤ ل عه‌سمانان وعه‌ردى بۆ خودێ‌یه‌، ومه‌سه‌لا هاتنا قيامه‌تێ يا ب له‌ز وه‌كى چاڤ هه‌لينه‌كا سڤكه‌، به‌لكى ژ وێ چه‌ندێ ژى ب له‌زتر ونێزيكتره‌. هندى خودێ‌یه‌ ل سه‌ر هه‌ر تشته‌كى يێ خودان شيانه‌.
وخودايێ مه‌زنه‌ يێ هوين پشتى ده‌مێ هلگرتنێ ژ زكێن دايكێن هه‌وه‌ ئيناينه‌ ده‌ر، هه‌وه‌ تشته‌ك ژ دۆر وبه‌رێن خۆ نه‌دزانى، ووى ئه‌و ئه‌ندام دانه‌ هه‌وه‌ يێن هوين تشتان پێ بزانن وه‌كى گوهـ وچاڤ ودلان؛ دا به‌لكى هوين سوپاسییا خودێ ل سه‌ر وان قه‌نجییان بكه‌ن، وپه‌رستنا وى ب تنێ بكه‌ن.
ئه‌رێ ما بوتپه‌رێسان به‌رێ خۆ نه‌دايه‌ ته‌يران ل هه‌وا د ناڤبه‌را عه‌رد وعه‌سمانى دا ب فه‌رمانا خودێ د بن ده‌ست كرينه‌؟ ژ خودێ پێڤه‌تر كه‌سه‌ك نينه‌ وان ژ كه‌فتنێ بگرت. هندى د وێ چه‌ندێ دايه‌ نيشان بۆ وى ملله‌تى هه‌نه‌ يێ باوه‌رییێ ب وان نيشانان دئينن يێن ئه‌و ل سه‌ر شيانا خودێ دبينن.
وخودێ مالێن هه‌وه‌ بۆ هه‌وه‌ كرنه‌ جهێ ته‌ناهییێ وئاكنجى بوونا د گه‌ل عه‌يالی، ده‌مێ هوين دئاكنجى، وده‌مێ هوين ل سه‌ر وه‌غه‌رێ وى ژ پيستێ حه‌يوانان خيڤه‌ت وچادر دانه‌ هه‌وه‌، ده‌مێ هوين دده‌نه‌ ڕێ وده‌مێ هوين ددانن ئه‌و بۆ هه‌وه‌ دسڤكن، ووى ژ هرییا په‌زى وحێشتران وموییێ بزنان جلك وناڤمالی ونڤين وتشتێ جوانییێ دا هه‌وه‌، ده‌مێ ساخییا خۆ هوين خۆشییێ پێ دبه‌ن.
وخودێ ئه‌و تشت دا هه‌وه‌ يێ هوين خۆ دده‌نه‌ بن سيبه‌را وى وه‌كى داروبارى وتشتێن دى، و د چيايان ڕا وى شكه‌فت دانه‌ هه‌وه‌ هوين ل ده‌مێ هه‌وجه‌يییان خۆ ڤێڕا دگه‌هينن، و ژ هرى وپه‌نبى وى جلك دانه‌ هه‌وه‌، ئه‌و هه‌وه‌ ژ گه‌رمێ وسه‌رمايێ دپارێزن، ووى ئه‌و تشت ژ ئاسنى دا هه‌وه‌ يێ دربێن شه‌ڕان ژ هه‌وه‌ پاشڤه‌ لێ بده‌ت، ڤێجا كا چاوا خودێ ئه‌ڤ قه‌نجییه‌ د گه‌ل هه‌وه‌ كرن وه‌سا ئه‌و قه‌نجییا خۆ ل سه‌ر هه‌وه‌ پێك دئينت كو دينێ حه‌ق بۆ هه‌وه‌ ئاشكه‌را دكه‌ت؛ دا هوين خۆ ب ده‌ست ئه‌مرێ خودايێ خۆ ب تنێ ڤه‌ به‌رده‌ن، وچو هه‌ڤپشكان بۆ وى د په‌رستنێ دا نه‌دانن.
ڤێجا پشتى وان ئايه‌ت ديتين ئه‌گه‌ر وان پشت دا ته ‌-ئه‌ى موحه‌ممه‌د- تو ب خه‌م نه‌كه‌ڤه‌؛ چونكى هه‌ما ب تنێ گه‌هاندنا ئاشكه‌را يا وى تشتێ تو پێ هاتییه‌ هنارتن ل سه‌ر ته‌يه‌، وهيدايه‌ت خه‌ما مه‌يه‌.
ئه‌ڤ بوتپه‌رێسه‌ قه‌نجییا خودێ ب هنارتنا موحه‌ممه‌دى -سلاڤ لێ بن- ل سه‌ر خۆ دناسن، پاشى ئه‌و كافرییێ ب پێغه‌مبه‌رينییا وى دكه‌ن، وپترییا ملله‌تێ وى ب پێغه‌مبه‌رينییا وى دكافرن، باوه‌رییێ پێ نائينن.
وتو -ئه‌ى موحه‌ممه‌د- به‌حسێ وى تشتى بۆ وان بكه‌ يێ ل ڕۆژا قيامه‌تێ چێ دبت، ده‌مێ ئه‌م ژ هه‌ر ملله‌ته‌كى پێغه‌مبه‌رێ وان دهنێرين شاهد ل سه‌ر باوه‌رییا خودان باوه‌رێن وان، وكوفرا كافران، پاشى ده‌ستويرى بۆ ئه‌وێن كوفر كرى نائێته‌دان دا كو ئه‌و عوزرا خۆ ڤه‌خوازن، و ژ وان نائێته‌ خواستن كو ئه‌و ب تۆبێ وكارێ چاك ڕازيبوونا خودێ بخوازن؛ چونكى ده‌مێ وێ چه‌ندێ نه‌ما.
وئه‌گه‌ر كافران ل ئاخره‌تێ عه‌زابا خودێ ديت تشته‌ك ژێ ل سه‌ر وان نائێته‌ سڤككرن، وئه‌و نائێته‌ ڤه‌هێلان، وعه‌زاب ژ وان نائێته‌ پاشڤه‌لێدان.
وئه‌گه‌ر بوتپه‌رێسان ل ڕۆژا قيامه‌تێ ئه‌و خوداوه‌ندێن خۆ ديتن يێن وان په‌رستن بۆ كرى، ئه‌و دێ بێژن: خودايێ مه‌ ئه‌وێن هه‌ ئه‌و هه‌ڤپشك بوون يێن مه‌ په‌رستن بۆ دكر، ئينا ئه‌و خوداوه‌ند ب ئه‌زمان كه‌فتن وئه‌و دره‌وين ده‌رێخستن يێن په‌رستن بۆ كرى، وگۆتن: هوين -گه‌لی بوتپه‌رێسان- ددره‌وينن، ده‌مێ هه‌وه‌ ئه‌م بۆ خودێ كرينه‌ هه‌ڤپشك وهه‌وه‌ په‌رستن بۆ مه‌ كرى، ومه‌ فه‌رمانا هه‌وه‌ ب وێ چه‌ندێ نه‌كر بوو، ومه‌ نه‌گۆت بوو ئه‌م هه‌ژى خوداينیێينه‌، ڤێجا هوينن دلۆمه‌ لێكرى.
وبوتپه‌رێسان خۆ ب ده‌ست ڤه‌ به‌ردانا خۆ بۆ خودێ ل ڕۆژا قيامه‌تێ ئاشكه‌را كر، وئه‌و دره‌وا وان بۆ خۆ چێكرى ل وان به‌رزه‌بوو، كو خوداوه‌ندێن وان دێ مه‌هده‌رێ بۆ وان كه‌ن.
ئه‌وێن كافرى بووین وبه‌رێ مرۆڤان ژ باوه‌رى ئينانێ دايه‌ پاش، ژ به‌ر كوفرا وان مه‌ عه‌زابه‌ك ل وان زێده‌ كر وعه‌زابه‌ك ژ به‌ر پاشڤه‌لێدانا وان بۆ خه‌لكى ژ دويكه‌فتنا حه‌قییێ؛ وئه‌ڤه‌ ژ به‌ر كو وان ژ قه‌ستا خرابكارى دكر وخه‌لك ب كوفرێ ونه‌گوهدارییێ د سه‌ر دا دبرن.
وتو به‌حسێ هندێ بكه‌ ده‌مێ ئه‌م ل ڕۆژا قيامه‌تێ ژ ناڤ هه‌ر ملله‌ته‌كى شاهده‌كى ل سه‌ر وان دهنێرين، كو ئه‌و پێغه‌مبه‌ر بوو يێ خودێ بۆ وان هنارتى، ومه‌ تو -ئه‌ى موحه‌ممه‌د- ل سه‌ر ملله‌تێ ته‌ كرییه‌ شاهد، و ب ڕاستى مه‌ قورئان بۆ ته‌ هنارتییه‌ دا هه‌ر تشته‌كێ هه‌وجه‌ى ئاشكه‌راكرنێ بت ئه‌و ئاشكه‌را بكه‌ت، ودا ئه‌و ببته‌ هيدايه‌ت ودلۆڤانى بۆ وى يێ باوه‌رییێ پێ بينت، ومزگينییه‌كا خۆش ب دويماهییه‌كا باش بۆ خودان باوه‌ران.
هندى خودايێ مه‌زنه‌ د ڤێ قورئانێ دا فه‌رمانێ ل به‌نییێن خۆ دكه‌ت كو دادییێ د ده‌رحه‌قا وى دا بكه‌ن، كو په‌رستنا وى ب تنێ بكه‌ن، و د ده‌رحه‌قا خه‌لكى ژى دا كو مافێ هه‌ر خودان مافه‌كى بده‌نێ، وفه‌رمانێ ب قه‌نجییێ ژى دكه‌ت كو كارێن وى ل سه‌ر وان فه‌ركرين ب دورستى ئه‌و بكه‌ن و ب گۆتن وكريار د گه‌ل خه‌لكى دباش بن، وخودێ فه‌رمانێ ب مرۆڤاينییێ دكه‌ت، وپاشڤه‌لێدانا ژ هه‌ر كار وگۆتنه‌كا كرێت دكه‌ت، و ژ هه‌ر تشته‌كى يێ شريعه‌ت ژێ ڕازى نه‌بت ژ كوفرێ وگونه‌هان، و ژ زۆردارییا ل خه‌لكى وته‌عدايییا ل سه‌ر وان، وخودێ -ب ڤێ فه‌رمانێ وپاشڤه‌لێدانێ- شيره‌تان ل هه‌وه‌ دكه‌ت وبيرا هه‌وه‌ ل دويماهییان دئينته‌ڤه‌؛ دا هوين فه‌رمانێن خودێ ل بيرا خۆ بينن ومفاى ژێ وه‌ربگرن.
وهه‌ر په‌يمانه‌كا دژى كيتابا خودێ وسوننه‌تا پێغه‌مبه‌رێ وى نه‌بت يا هوين د ناڤبه‌را خۆ وخودێ دا يان د ناڤبه‌را خۆ وبه‌نییان دا بده‌ن و ل سه‌ر خۆ فه‌ركه‌ن هوين وه‌فادارییێ پێ بكه‌ن، وهوين ل سويندێن خۆ لێڤه‌نه‌بن پشتى هه‌وه‌ ئه‌و موكم كرين، و ب ڕاستى هه‌وه‌ خودێ ل سه‌ر په‌يمانا خۆ كربوو وه‌كيل، هندى خودێ‌یه‌ دزانت هوين چ دكه‌ن.
وهوين ل په‌يمانێن خۆ لێڤه‌نه‌بن، كو مه‌ته‌لا هه‌وه‌ وه‌كى يا وێ ژنكێ لێ بێت ئه‌وا ته‌ڤنێ خۆ درێست وموكم دكه‌ت، پاشى ڤه‌دكه‌ته‌ڤه‌، هوين وان سويندێن خۆ يێن هه‌وه‌ ل ده‌مێ دانا په‌يمانێ خوارين دكه‌نه‌ خاپاندن بۆ وان يێن هه‌وه‌ په‌يمان دايێ، وهوين ل په‌يمانا خۆ لێڤه‌ دبن گاڤا هه‌وه‌ هنده‌كێن زه‌نگينتر ژ وان ديتن يێن هه‌وه‌ په‌يمان دايێ، هه‌ما خودێ ب ڤێ وه‌فادارییا ب په‌يمانان ونه‌شكاندنا وان هه‌وه‌ دجه‌ڕبينت، ودا ل ڕۆژا قيامه‌تێ وى تشتى ئاشكه‌را بكه‌ت يێ هوين تێدا ژێك جودا دبوون.
وئه‌گه‌ر خودێ ڤيابا دا ته‌وفيقا هه‌وه‌ هه‌مییان ده‌ت، وهه‌وه‌ كه‌ته‌ يه‌ك ملله‌ت، كو ملله‌تێ ئيسلامییه‌، به‌لێ يێ وى بڤێت ژ وان يێن نيشانێن هلبژارتنا سه‌رداچوونێ ل نك دديار ئه‌و به‌رزه‌ دكه‌ت، ڤێجا ژ دادییا خۆ ئه‌و به‌رێ وى ناده‌ته‌ هيدايه‌تێ، ويێ وى بڤێت ژ وان يێن نيشانێن هلبژارتنا حه‌قییێ ل نك دديار ئه‌و هيدايه‌تێ ب ڕزقێ وى دكه‌ت، و ژ قه‌نجییا خۆ به‌رێ وى دده‌ته‌ ڕێكێ، ومسوگه‌ر خودێ ل ڕۆژا قيامه‌تێ پسيارا وى تشتى دێ ژ هه‌وه‌ كه‌ت يێ هه‌وه‌ د دنيايێ دا دكر.
وهوين وان سويندێن خۆ يێن هه‌وه‌ خوارين نه‌كه‌نه‌ خاپاندن بۆ وان يێن هه‌وه‌ سويند بۆ خوارى، ڤێجا هوين پشتى ته‌ناهى وپشت ڕاستییێ تێ بچن، وه‌كى وى يێ پییێ وى ته‌حسى پشتى كو خۆ ل جهـ گرتى، وئه‌و عه‌زابا هه‌وه‌ پێ نه‌خۆش د دنيايێ دا بگه‌هته‌ هه‌وه‌؛ ژ به‌ر كو هوين بووينه‌ ئه‌گه‌را پاشڤه‌لێدانا مرۆڤان ژ ڤى دينى پشتى وان غه‌دره‌ ژ هه‌وه‌ ديتى، وعه‌زابه‌كا مه‌زن بۆ هه‌وه‌ ل ئاخره‌تێ هه‌يه‌.
وهوين په‌يمانا خودێ نه‌شكێنن؛ دا ب په‌رتاله‌كێ كێم ژ مالێ دنيايێ بگوهۆڕن، هندى ئه‌و تشته‌ يێ ل نك خودێ ژ دانا خێرێ بۆ وه‌فادارى بۆ هه‌وه‌ ژ ڤى بهايێ كێم چێتره‌، ئه‌گه‌ر هوين ژ زانايان بن، ڤێجا هوين هزرا خۆ د وێ جودايییێ دا بكه‌ن يا كو د ناڤبه‌را خێرا دنيايێ وئاخره‌تێ دا هه‌ى.
ئه‌و تشتێ ل نك هه‌وه‌ هه‌ى ژ په‌رتالێ دنيايێ دێ چت ونامينت، وئه‌و ڕزق وخێرا ل نك خودێ بۆ هه‌وه‌ هه‌ى ناچت ودێ مينت. وئه‌وێن گرانییا ته‌كليف وفه‌رمانێن مه‌ هلگرتين -ووه‌فادارى يه‌ك ژ وان فه‌رمانانه‌- مسوگه‌ر ئه‌م خێرا باشترين كريارێن وان دێ ده‌ينێ، وئه‌و خێرا ئه‌م سه‌را كارێ وان يێ كێم دده‌ينێ دێ وه‌كى وێ بت يا ئه‌م سه‌را كارێ وان يێ گه‌له‌ك دده‌ينێ.
هه‌چییێ كاره‌كێ چاك بكه‌ت نێر بت يان مێ بت، ووى باوه‌رى ب خودێ وپێغه‌مبه‌رێ وى هه‌بت، د دنيايێ دا ئه‌م ب ژينه‌كا خۆش وته‌نا دێ وى زێندى كه‌ين، ئه‌گه‌ر خۆ مالێ وى يێ كێم ژى بت، و ل ئاخره‌تێ ئه‌م دێ خێرا وان ب باشترين ڕه‌نگ سه‌را كارێ وان يێ دنيايێ ده‌ينێ.
ڤێجا ئه‌گه‌ر ته ‌-ئه‌ى موسلمانۆ- ڤيا تشته‌كى ژ قورئانێ بخوينى تو خۆ ب خودێ بپارێزه‌ ژ خرابییا وى شه‌يتانێ ژ ره‌حما خودێ هاتییه‌ ده‌رێخستن، وبێژه‌: (أعوذ بالله من الشيطان الرجيم).
هندى شه‌يتانه‌ وى چو ده‌سهه‌لات ل سه‌ر وان نينه‌ يێن باوه‌رى ب خودێ وپێغه‌مبه‌رێ وى ئيناى، وخۆ دهێلنه‌ ب هيڤیيا خودێ ب تنێ ڤه‌.
هه‌ما ده‌سهه‌لاتا وى ب تنێ ل سه‌ر وانه‌ يێن وى بۆ خۆ دكه‌نه‌ سه‌ركار وگوهدارییا وى دكه‌ن، وئه‌وێن -ژ به‌ر گوهدانا شه‌يتانى- شرك ب خودێ كرى.
وئه‌گه‌ر مه‌ ئايه‌ته‌ك ب ئايه‌ته‌كا دى گوهاڕت، وخودايێ ئافرانده‌ر ب وان ئه‌حكامێن پتر د مه‌صلحه‌تا چێكرییێن وى دا زاناتره‌، كافر دێ بێژن: هندى تويى -ئه‌ى موحه‌ممه‌د- تو مرۆڤه‌كێ دره‌وينى، گۆتنان ژ نك خۆ تو چێ دكه‌ى و ب خودێ ڕادده‌ى. وموحه‌ممه‌د -سلاڤ لێ بن- يێ وه‌سا نينه‌ وه‌كى ئه‌و دبێژن. به‌لكى پترییا وان چو ژ خودايێ خۆ وشريعه‌تێ وى نزانن.
تو -ئه‌ى موحه‌ممه‌د- بێژه‌ وان: من قورئان ژ نك خۆ چێ نه‌كرییه‌، به‌لێ جبريلی ئه‌و ژ نك خودايێ ته‌ ب ڕاستى ودادى ئينايه‌ خوارێ، موكومكرن بۆ خودان باوه‌ران، وڕێنيشادان ژ به‌رزه‌بوونێ، ومزگينییه‌كا خۆش بۆ وان يێن خۆ ب ده‌ست خودێ خودايێ هه‌مى چێكرییان ڤه‌ به‌رداين.
و ب ڕاستى ئه‌م دزانين كو بوتپه‌رێس دبێژن: هندى پێغه‌مبه‌ره‌ قورئانێ ژ مرۆڤه‌كێ ژ دوونده‌ها ئاده‌مى وه‌ردگرت. ئه‌و دره‌وان دكه‌ن؛ چونكى زمانێ وى مرۆڤى يێ ئه‌و قورئانێ بۆ وى پال دده‌ن عه‌جه‌مییه‌ ونه‌ يێ ره‌هوانه‌، وقورئان ب عه‌ره‌بییه‌كا زێده‌ ره‌هوان وئاشكه‌رايه‌.
هندى ئه‌و كافرن يێن باوه‌رییێ ب قورئانێ نائينن خودێ به‌رێ وان ناده‌ته‌ حه‌قییێ، و ل ئاخره‌تێ عه‌زابه‌كا نه‌خۆش و ب ئێش بۆ وان هه‌يه‌.
هه‌ما ئه‌و دره‌وێ ژ نك خۆ چێ دكه‌ن يێن باوه‌رییێ ب خودێ وئايه‌تێن وى نه‌ئينن، وئه‌ون يێن د گۆتنێن خۆ دا ددره‌وين. به‌لێ موحه‌ممه‌د ئه‌وێ باوه‌رى ب خودايێ خۆ هه‌ى وگوهدارییا وى دكه‌ت يا ژێ دويره‌ ئه‌و دره‌وێ ژ كيسێ خودێ بكه‌ت، وئاخفتنان ژ نك خۆ ب ناڤێ وى بێژت.
هه‌ما ئه‌و دره‌وێ دكه‌ن يێن كوفر كرى و ژ باوه‌رییا خۆ لێڤه‌بووين، ئه‌وان غه‌زه‌با خودێ ل سه‌ر وانه‌، ئه‌و تێ نه‌بت يێ كوته‌كى لێ هاتییه‌كرن كو ب ئه‌زمانێ خۆ كوفرێ بێژت، ڤێجا ژ ترسا مرنێ دا ئه‌و كوفرێ بێژت ودلێ وى ل سه‌ر باوه‌رییێ يێ موكم بت، ئه‌وى چو لۆمه‌ ل سه‌ر نينه‌، به‌لێ هه‌چییێ كوفرێ ب ئه‌زمانێ خۆ بێژت ودلێ وى يێ پێ خۆش بت، ئه‌وان غه‌زه‌به‌كا دژوار ژ خودێ ل سه‌ر وان هه‌يه‌.
ژ به‌ر كو وان دنيا وخۆشییا وێ هلبژارتییه‌، ودنيا ب سه‌ر ئاخره‌تێ وخێرا وێ ئێخستییه‌، وهندى خودێ‌یه‌ كافران ب هيدايه‌ت نائينت، وبه‌رێ وان ناده‌ته‌ ڕێكا ڕاست ودورست.
ئه‌و ئه‌ون يێن خودێ خه‌تم ب كوفرێ ل سه‌ر دلێن وان داى ڤێجا وان دنيا ب سه‌ر ئاخره‌تێ ئێخست، له‌و ڕۆناهییا هيدايه‌تێ ناچته‌ د دلێن وان دا، وگوهێن وان ژ ئايه‌تێن خۆ كه‌ڕكرن ڤێجا وان ب دورستى گوهـ لێ نابت، وچاڤێن وان كۆره‌ كرن، ڤێجا ئه‌و ده‌ليلێن خوداينییا خودێ نابينن، وئه‌ڤه‌نه‌ يێن د بێ ئاگه‌هـ ژ وێ عه‌زابێ يا خودێ بۆ وان ئاماده‌كرى.
ب ڕاستى ئه‌ون ل ئاخره‌تێ يێن دزيانكار وتێچوويى، يێن ژينا خۆ د وى تشتى دا بۆراندى يێ عه‌زاب وتێچوونا وان تێدا.
پاشى هندى خودايێ ته‌يه‌ بۆ وان لاوازان يێن بوتپه‌رێسان ل (مه‌كه‌هێ) ئه‌و عه‌زابداين، حه‌تا وان ب سه‌رڤه‌ ئه‌و گۆتى يا كافر پێ ژ وان ڕازى ببن، ودلێن وان ب باوه‌رییێ دئاڤابوون، وده‌مێ وان ڕێكا خۆ ديتى ئه‌و مشه‌ختبووينه‌ (مه‌دينێ)، پاشى وان جيهاد د ڕێكا خودێ دا كرى، وصه‌بر ل سه‌ر نه‌خۆشییێ كێشاى، هندى خودايێ ته‌يه ‌-پشتى تۆبه‌كرنا وان- باش گونه‌هـ ژێبره‌ بۆ وان، ويێ دلۆڤانكاره‌ ب وان.
وتو -ئه‌ى موحه‌ممه‌د- بيرا وان ل ڕۆژا قيامه‌تێ بينه‌ڤه‌ ده‌مێ هه‌ر نه‌فسه‌ك دئێت به‌ره‌ڤانییێ ژ خۆ دكه‌ت، وعوزران ڤه‌دخوازت، وخودێ جزايێ هه‌ر نه‌فسه‌كێ ل دويڤ كريارا وێ وبێى زۆردارى لێ بێته‌ كرن دده‌تێ، ڤێجا نه‌ خێرێن وان كێم دكه‌ت، ونه‌ عه‌زابا وان زێده‌تر لێ دكه‌ت.
وخودێ مه‌ته‌له‌ك ئينا: باژێڕێ (مه‌كه‌هێ) ژ ته‌عداكرنا دوژمنان يێ ته‌نا بوو، و ژ ژيارا به‌رته‌نگ يێ پشت ڕاست بوو، ڕزقێ وى ب ساناهى وخۆش ژ هه‌ر لايه‌كى ڤه‌ به‌رفره‌هـ دهات، ئينا خه‌لكێ وى باژێرى كافرى ب قه‌نجییێن خودێ كر، وشريك بۆ وى دانان، وشوكرا وى سه‌را ڤان قه‌نجییان نه‌كر، ئينا خودێ ب برسێ، وترسا ژ له‌شكه‌رێ پێغه‌مبه‌رى -سلاڤ لێ بن- ئه‌و عه‌زابدان؛ ژ به‌ر كوفرا وان وكارێ وان يێ خراب.
و ب ڕاستى خودێ بۆ خه‌لكێ (مـه‌كــه‌هــێ) پێغه‌مبه‌ره‌ك ژ وان ب خۆ هنارت، كو موحه‌ممه‌ده‌ -سلاڤ لێ بن-، ئه‌و وى دناسن وڕاستگۆيى وئه‌مانه‌تا وى دزانن، به‌لێ وان ئه‌و تشت قه‌بويل نه‌كر يێ ئه‌و بۆ وان پێ هاتى، وباوه‌رى پێ نه‌ئينا، ئينا عه‌زابه‌كا نه‌خۆش ب سه‌ر وان دا هات ژ ته‌نگاڤى وترس وبرسێ، وكوشتنا مه‌زنێن وان ل (به‌درێ) وئه‌و دزۆردار بوون بۆ خۆ كو وان شــرك ب خـــودێ كــرى، وبه‌رێ خه‌لكى ژ ڕێكا وى دايه‌ پاش.
ڤێجا هوين -گه‌لی خودان باوه‌ران-ژ وى ڕزقى بخۆن يێ خودێ دايه‌ هه‌وه‌، وبۆ هه‌وه‌ حه‌لال وپاقژكرى، وهوين سوپاسییا خودێ بكه‌ن سه‌را قه‌نجییا وى، كو ئعترافێ پێ بكه‌ن وگوهدارییا وى بكه‌ن، ئه‌گه‌ر هوين ژ دل په‌رستنا وى دكه‌ن.
هه‌ما ژ حه‌يوانه‌تان خودێ مرار يێ ل سه‌ر هه‌وه‌ حه‌رامكرى، وخوينا رۆن ئه‌وا ل ده‌مێ ڤه‌كوشتنێ ژ به‌ر ڤه‌كوشتى دچت، وگۆشتێ به‌رازى، وئه‌و ڤه‌كوشتییێ نه‌ بۆ خودێ هاتییه‌ ڤه‌كوشتن، به‌لێ هه‌چییێ ژ ترسا مرنێ دا نه‌چار بوو كو تشته‌كى ژ ڤان تشتێن حه‌رام بخۆت بێى زۆردارییێ بكه‌ت، وپتر ژ پێتڤییێ نه‌خۆت، هندى خودێ‌یه‌ باش گونه‌هـ ژێبر بوويه‌ بۆ وى، ويێ دلۆڤانكاره‌ ب وى، وى عه‌زاب ناده‌ت سه‌را ڤى كارى.
وهوين -گه‌لی بوتپه‌رێسان- نه‌بێژنه‌ وێ دره‌وێ يا هوين ب ئه‌زمانێ خۆ دبێژن: ئه‌ڤه‌ حه‌لاله‌ بۆ وى تشتێ خودێ حه‌رامكرى، وئه‌ڤه‌ حه‌رامه‌ بۆ وى تشتێ خودێ حه‌لالكرى؛ دا هوين ب ڤێ حه‌لالكرن وحه‌رامكرنێ دره‌وێ ژ كيسێ خودێ بكه‌ن، هندى ئه‌ون يێن دره‌وێ ل سه‌ر ناڤێ خودێ دكه‌ن ئه‌و فايدێ دنيايێ وئاخره‌تێ ب ده‌ست خۆ ڤه‌ نائينن.
خۆشییا وان د دنيايێ دا خۆشییه‌كا كێم وبێ ڤه‌مانه‌، و ل ئاخره‌تێ عه‌زابه‌كا ب ئێش بۆ وان هه‌يه‌.
ومه‌ ئه‌و تشت ل سه‌ر جوهییان حه‌رامكربوو يێ مه‌ به‌رى نوكه‌ بۆ ته ‌-ئه‌ى موحه‌ممه‌د- گۆتى، كو هه‌ر تشته‌كێ خودان په‌نج بوو، وبه‌زێ چێل وپه‌زان، ئه‌و تێ نه‌بت يێ ل سه‌ر پشتا وان بت يان د ڕويڤيكان دبت يان ب هه‌ستى ڤه‌ مابت، و ب حه‌رامكرنا ڤان تشتان ل سه‌ر وان مه‌ زۆردارى ل وان نه‌كربوو، به‌لێ وان ب كوفرێ وته‌عدايییێ زۆردارى ل خۆ دكر، ڤێجا وان خۆ هێژاى ڤێ حه‌رامكرنێ كربوو.
پاشى هندى خودايێ ته‌ يه‌ بۆ وان يێن گونه‌هـ كرين بێى بزانن كانێ ئه‌و گونه‌هـ ل دويماهییێ چه‌ند غه‌زه‌با خودێ ب سه‌ر وان دا دێ ئينت، پاشى ئه‌و ل خودايێ خۆ زڤڕين و ژ گونه‌ها خۆ لێڤه‌بووين، وخۆ باش كرى وكارێ چاك كرى، هندى خودايێ ته‌ يه‌ -پشتى تۆبه‌كرن وچاكییا وان- باش گونه‌هـ ژێبر بوويه‌ بۆ وان، ودلۆڤانكار بوويه‌ ب وان.
هندى ئيبراهيمه‌ د خێرێ دا پێشه‌وا بوو، وبۆ خودێ گوهداره‌كێ ب ترس بوو، وى ڕوییێ خۆ ژ دينێ ئيسلامێ وه‌رنه‌دگێڕا، وته‌وحيدا خودێ دكر وبوتپه‌رێسى نه‌دكر.
ووى شوكرا خودێ ل سه‌ر قه‌نجییێن وى دكر، خودێ ئه‌و بۆ په‌ياما خۆ هلبژارتبوو، وبه‌رێ وى دابوو ڕێكا ڕاست، كو ئيسلامه‌.
ومه‌ د دنيايێ دا قه‌نجییه‌كا باش دابوويێ كو خه‌لكى مه‌دحێن وى دكرن ودويكه‌فتنا وى دكر، وعه‌ياله‌كێ چاك مه‌ دابوويێ، وهندى ئه‌وه‌ ئه‌و ل نك خودێ ل ئـاخره‌تێ ژ چاكانه‌ خودانێن جهێن بلند.
پاشى مه‌ وه‌حى بۆ ته‌ هنارت كو دويچوونا دينێ ئيسلامێ بكه‌ وه‌كى ئيبراهيمى دويچوون كرى، وكو خۆ ل سه‌ر ڤى دينى ڕاست بكه‌، وڕوییێ خۆ ژێ وه‌رنه‌گێڕه‌، وهندى ئيبراهيم بوو چو شريك بۆ خودايێ خۆ چێ نه‌دكرن.
هه‌ما خودێ مه‌زنكرنا ڕۆژا شه‌نبییێ كو ب تنێ عيباده‌ت تێدا بێته‌كرن دانابوو سه‌ر جوهییان ب تنێ ئه‌وێن د وێ چه‌ندێ دا د گه‌ل پێغه‌مبه‌رێ خۆ ب هه‌ڤڕكى چووين، ووان ئه‌و بۆ خۆ هلبژارت پێش ڕۆژا ئه‌ينییێ ڤه‌ يا فه‌رمان ب مه‌زنكرنا وێ ل وان هاتییه‌كرن. وهندى خودايێ ته‌ يه‌ ل ڕۆژا قيامه‌تێ حوكمى د ناڤبه‌را وان دا دكه‌ت د وى تشتى دا يێ ئه‌و تێدا د گه‌ل پێغه‌مبه‌رێ خۆ ب هه‌ڤڕكى چووين، وئه‌و دێ جزايێ هه‌ر يه‌كى ب وى ڕه‌نگى ده‌تێ يێ ئه‌و هه‌ژى.
تو وهه‌چییێ دويكه‌فتنا ته‌ بكه‌ت ب ڕێكه‌كا بنه‌جهـ يا خودێ د كيتاب وسوننه‌تێ دا ب وه‌حى بۆ ته‌ هنارتى بۆ دينێ خودێ وڕێكا وى يا ڕاست گازى بكه‌، و ب ڕه‌نگه‌كێ ژ هه‌ژى تو د گه‌ل خه‌لكى باخڤه‌، و ب باشى شيره‌تێ ل وان بكه‌، كو دلێ وان بچته‌ خێرێ، ووان ژ خرابییێ پاشڤه‌ببه‌ت، و ب باشترين ونه‌رمترين ڕێكێن دان وستاندنێ تو دان وستاندنێ د گه‌ل وان بكه‌. چونكى يا ل سه‌ر ته‌ ب تنێ گه‌هاندنه‌، وته‌ يا خۆ كر، وهيدايه‌تا وان خه‌ما خودێ ب تنێ‌یه‌، وئه‌و زاناتره‌ ب وى يێ ژ ڕێكا وى به‌رزه‌ بووى، وئه‌و زاناتره‌ ب وان يێن ب هيدايه‌ت هاتين.
وئه‌گه‌ر هه‌وه ڤيا تۆلێ ژ وى بستينن يێ ته‌عدايى ل هه‌وه‌ كرى، هوين ژ وێ زێده‌تر نه‌كه‌ن يا وى د گه‌ل هه‌وه‌ كرى، وئه‌گه‌ر هوين صه‌برێ بكێشن ئه‌و بۆ سه‌ركه‌فتنا د دنيايێ دا وبۆ خێرا مه‌زنا ل ئاخره‌تێ بۆ هه‌وه‌ چێتره‌.
وتو بێنا خۆ فره‌هـ بكه‌ ل سه‌ر وێ نه‌خۆشییا د ڕێكا خودێ دا دگه‌هته‌ ته‌ حه‌تا خۆشى دگه‌هته‌ ته‌، وبێهن فره‌هییا ته‌ ب تنێ ب خودێ‌یه‌، ئه‌وه‌ يێ هاريكارى وپشته‌ڤانییا ته‌ دكه‌ت، وتو ل سه‌ر وى ب خه‌م نه‌كه‌ڤه‌ يێ گوهدارییا ته‌ نه‌كه‌ت و د گازییا ته‌ نه‌ئێت، وتو ژ فه‌ند وفێلێن وان بێن ته‌نگ نه‌به‌.
هندى خودايێ مه‌زنه‌ ب سه‌ركه‌فتن وپشته‌ڤانییا خۆ يێ د گه‌ل وان يێن ته‌قوا كرى، ويێ د گه‌ل وان يێن د كرنا عيباده‌تى دا قه‌نجى كرى.
خودايێ مه‌زن خۆ پاك ومه‌زن دكه‌ت؛ چونكى ئه‌و دشێت وى تشتى بكه‌ت يێ كه‌سێ دى ژبلی وى نه‌شێت بكه‌ت، ژ وى پێڤه‌تر چو خودايێن دى نينن، ئه‌وه‌ يێ ب شه‌ڤ به‌نییێ خۆ موحه‌ممه‌د -سلاڤ لێ بن- ب له‌شى وڕحێ ڤه‌ ژ مزگه‌فتا حه‌رام ل (مه‌كه‌هێ) برییه‌ مزگه‌فتا ئه‌قصايێ ل (به‌يتولمه‌قدسێ) ئه‌وا خودێ ل دۆرێن وێ به‌ره‌كه‌ت هاڤێتییه‌ شينكاتى وبه‌رهه‌مێ چاندییێ وێ، وئه‌و كرییه‌ جهێ گه‌له‌ك پێغه‌مبه‌ران؛ دا ئه‌و عه‌جێبییێن شيانا خودێ وده‌ليلێن يه‌كينییا وى ببينت. هندى خودێ‌یه‌ گوهدێرێ گۆتـنـێـن به‌نییێن خۆيه‌، و ب كارێن وان يێ بينه‌ره‌.
وكانێ چاوا خودێ موحه‌ممه‌د -سلاڤ لێ بن- ب ڤێ برنا ب شه‌ڤ ب قه‌در ئێخست، وه‌سا خودێ مووسا ژى -سلاڤ لێ بن- ب دانا ته‌وراتێ بۆ وى ئه‌و ب قه‌در ئێخستبوو، ووى ئه‌و ته‌ورات بۆ ئسرائيلیان كره‌ رێنيشانده‌ر وئاشكه‌راكرن بۆ حه‌قییێ، وتێدا هاتبوو كو ئه‌و ژبلی خودێ چو سه‌ركار وخودايان بۆ خۆ نه‌دانن.
ئه‌ى دوونده‌ها وان يێن مه‌ د گه‌ل نووحى د گه‌مییێ دا هلگرتين هوين چو شريكان بۆ خودێ د په‌رستنێ دا چێ نه‌كه‌ن، وشوكرا قه‌نجییێن وى بكه‌ن، وه‌كى نووحى -سلاڤ لێ بن- دكر؛ چونكى ئه‌و ب دل وئه‌زمان وله‌شێ خۆ بۆ خودێ به‌نییه‌كێ گه‌له‌ك شوكردار بوو.
ومه‌ د وێ ته‌وراتێ دا يا بۆ ئسرائيلیان هاتییه‌ خوارێ گۆتبوو وان كو خرابكارى ب زۆردارى وكوشتنا پێغه‌مبه‌ران وخۆمه‌زنكرن وته‌عدايییێ د (به‌يتولمه‌قدسێ) ودۆر وبه‌رێن وێ دا دو جاران دێ ژ هه‌وه‌ چێ بت.
ڤێجا ده‌مێ خرابكارییا يه‌كێ ژ وان په‌يدا دبت ئه‌م دێ هنده‌ك به‌نییێن خۆ يێن زيره‌ك وخودان هێزه‌كا دژوار ل سه‌ر وان زال كه‌ين، دێ ب سه‌ر وان دا گرن ووان كوژن وده‌ربده‌ر كه‌ن، و ب خرابكارى ڤه‌ ئه‌و دێ كه‌ڤنه‌ ناڤ وارێ وان، وئه‌ڤه‌ سۆزه‌ك بوو هه‌ر دا ب جهـ ئێت؛ چونكى وان ئه‌گه‌را هاتنا وێ په‌يدا كربوو.
پاشى مه‌ سه‌ركه‌فتن وزالبوونا ل سه‌ر دوژمنان بۆ هه‌وه ‌-گه‌لی ئسرائيلیان- زڤڕانده‌ڤه‌، ومه‌ مال وزارۆيێن هه‌وه‌ زێده‌كرن، ومه‌ هوين ب هێز ئێخستن وهژمارا هه‌وه‌ ژ يا نه‌يارێن هه‌وه‌ پتر لێ كر؛ ژ به‌ر باشى وخۆشكاندا هه‌وه‌ بۆ خو
ئه‌گه‌ر هه‌وه‌ گۆتن وكريارێن خۆ باشكرن ئه‌و هه‌وه‌ باشى ل خۆ كر؛ چونكى خێرا وێ چه‌ندێ دێ بۆ هه‌وه‌ زڤڕت، وئه‌گه‌ر هه‌وه‌ خرابى كر جزايێ وێ چه‌ندێ دێ بۆ هه‌وه‌ زڤڕت، ڤێجا ئه‌گه‌ر ژڤانێ خرابكارییا دووێ هات جاره‌كا دى ئه‌م دێ دوژمنێن هه‌وه‌ ل سه‌ر هه‌وه‌ زال كه‌ين؛ دا ئه‌و هه‌وه‌ ڕه‌زيل بكه‌ن وهه‌وه‌ بشكێنن، ڤێجا نيشانێن ڕه‌زيلییێ وشكاندنێ ل دێمێ هه‌وه‌ دێ ئاشكه‌را بن، ودا ئه‌و ب سه‌ر هه‌وه‌ دا بگرن و(به‌يتولمه‌قدسێ) خراب بكه‌ن، وه‌كى جارا يه‌كێ وان ئه‌و خرابكرى، ودا هه‌ر تشته‌كێ بكه‌فته‌ به‌ر ده‌ستێ وان ئه‌و خراب بكه‌ن.
به‌لكى خودايێ هه‌وه ‌-گه‌لی ئسرائيلیان- پشتى تۆلستاندنێ دلۆڤانییێ ب هه‌وه‌ ببه‌ت ئه‌گه‌ر هه‌وه‌ تۆبه‌كر وهه‌وه‌ چاكى كر، وئه‌گه‌ر هوين ل خرابكارییێ وزۆردارییێ زڤڕين ئه‌م ژى ل جزادان وڕه‌زيلكرنا هه‌وه‌ دێ زڤڕين. ومه‌ جه‌هنه‌م بۆ هه‌وه‌ وهه‌مى كافران كرییه‌ جهێ گرتنێ وده‌ركه‌فتن ژێ نينه‌. و د ڤێ ئايه‌تێ ويا به‌رى وێ دا ترساندنه‌ك بۆ ئوممه‌تێ هه‌يه‌ كو ئه‌و گونه‌هان نه‌كه‌ن؛ دا ئه‌و ب سه‌رى نه‌ئێت يا ب سه‌رێ ئسرائيلیان هاتى.
هندى ئه‌ڤ قورئانه‌يه‌ يا مه‌ بۆ به‌نییێ خۆ موحه‌ممه‌دى هنارتى به‌رێ مرۆڤان دده‌ته‌ باشترين ڕێكان، كو ڕێكا ئيسلامییه‌، وئه‌و مزگينییێ دده‌ته‌ وان خودان باوه‌ران يێن كارى ب فه‌رمانێن خودێ دكه‌ن، وخۆ ژ وان كاران دده‌نه‌ پاش يێن وى ئه‌و ژێ داينه‌ پاش، كو خێره‌كا مه‌زن بۆ وان هه‌يه‌.
وكو ئه‌وێن باوه‌رییێ ب ئاخره‌تێ ووى جزايێ لێ هه‌ى نائينن عه‌زابه‌كا ب ئێش د ئاگرى دا مه‌ بۆ وان ئاماده‌كرییه‌.
وهنده‌ك جاران مرۆڤ نفرينان ل خۆ ومالێ خۆ وعه‌يالێ خۆ دكه‌ت، ئه‌ڤه‌ ده‌مێ كه‌ربێن وى ڤه‌دبن، كانێ چاوا ئه‌و دوعايان بۆ خۆ دكه‌ت، وئه‌ڤه‌ ژ نه‌زانين وله‌زا مرۆڤییه‌، و ژ دلۆڤانییا خودێ ب وى ئه‌و دوعايا وى ب تنێ قه‌بويل دكه‌ت، ومرۆڤ ب تبيعه‌تێ خۆ يێ له‌زله‌زۆكه‌.
ومه‌ شه‌ڤ وڕۆژ كرنه‌ دو نيشان ل سه‌ر ته‌وحيد وشيانا خۆ، ڤێجا مه‌ نيشانا شه‌ڤێ -كو هه‌يڤه‌- ڕه‌ش وتارى كر، ونيشانا ڕۆژێ -كو ڕۆژ ب خۆيه‌- مه‌ گه‌ش كر؛ دا مرۆڤ بزانت دێ چاوا ب ڕۆژێ ل ڕزقێ خۆ گه‌ڕيێت، ودێ چاوا ل شه‌ڤێ ڕحه‌ت وته‌نا بت، ودا مرۆڤ -ب هاتنا شه‌ڤ وڕۆژان- هژمارا سال وهه‌يڤ وڕۆژان بزانت. وهه‌ر تشته‌كێ هه‌بت مه‌ باش يێ ئاشكه‌را كرى.
وهه‌ر كاره‌كێ مرۆڤ بكه‌ت چ يێ باش بت چ يێ خراب خودێ وى دده‌ته‌ د گه‌ل، وئه‌و حسێبا كارێ كه‌سێ دى د گه‌ل وى ناكه‌ت، وحسێبا كارێ وى د گه‌ل كه‌سێ دى ناكه‌ت، وخودێ ل ڕۆژا قيامه‌تێ كيتابه‌كا كارێ وى تێدا نڤيسى بۆ وى ده‌ردئێخت ئه‌و وێ كيتابێ ڤه‌كرى دبينت.
دێ بۆ وى ئێته‌ گۆتن: كيتابا كريارێن خۆ بخوينه‌، ڤێجا ئه‌و دێ وێ خوينت، ئه‌گه‌ر خۆ ئه‌و د دنيايێ دا يێ نه‌خوانده‌ڤان ژى بت، ئه‌ڤرۆ نه‌فسا ته‌ به‌سه‌ حسێبكه‌ر بت بۆ كريارێن ته‌، وجزايێ خۆ بزانت. وئه‌ڤه‌ مه‌زنترين دادییه‌.
هه‌چییێ ب هيدايه‌ت هات ودويكه‌فتنا ڕێكا ڕاست كر خێرا وێ چه‌ندێ بۆ وى ب تنێ دزڤڕت، وهه‌چییێ ژ ڕێ ده‌ركه‌فت ودويكه‌فتنا نه‌حه‌قییێ كر جزايێ وێ چه‌ندێ بۆ وى ب تنێ دێ زڤڕت، ونه‌فسه‌كا گونه‌هكار گونه‌ها نه‌فسه‌كا دى يا گونه‌هكار هل ناگرت. وخودێ مرۆڤه‌كى عه‌زاب ناده‌ت حه‌تا چو هێجه‌تان بۆ نه‌هێلت وپێغه‌مبه‌ره‌كى بۆ نه‌هنێرت.
وئه‌گه‌ر مه‌ ڤيا خه‌لكێ گونده‌كى تێ ببه‌ين ژ به‌ر زۆردارییا وان ئه‌م دێ فه‌رمانێ ب گوهدارییێ ل مه‌زن وده‌وله‌مه‌ندێن وان كه‌ين، وخه‌لكێ دى ژى ب وان ڤه‌ دگرێداينه‌، ڤێجا ئه‌و گوهدارییێ ناكه‌ن، ئينا گۆتن ب وێ عه‌زابا نه‌ئێته‌ زڤڕاندن ل سه‌ر وان دێ حه‌ق بت، ڤێجا ئه‌م ب تێبرنا تمام دێ وان بێ سه‌ر وشوين كه‌ين.
و ب ڕاستى پشتى نووحى مه‌ گه‌له‌ك ملله‌تێن دره‌و وكوفر كرى تێ برن. وبه‌سه‌ كو خودايێ ته ب هه‌مى كريارێن به‌نییێن خۆ يێ زانا بت، تشته‌ك ل وى به‌رزه‌ نابت.
هه‌چییێ داخوازا وى دنيا بت، وكارى بۆ وێ ب تنێ بكه‌ت، وباوه‌رییێ ب ئاخره‌تێ نه‌ئينت، وكارى بۆ نه‌كه‌ت، تشتێ خودێ بڤێت وبۆ وى د له‌وحێ پاراستى دا نڤيسى ئه‌و د دنيايێ دا دێ ده‌تێ، وپاشى ل ئاخره‌تێ جه‌هنه‌مێ دێ ده‌تێ، ئه‌و ب ڕه‌نگه‌كێ لۆمه‌لێكرى وده‌رێخستى ژ ڕه‌حما خودێ دێ ده‌ركه‌ڤت وچته‌ وێ جه‌هنه‌مێ.
وهه‌چییێ ب كارێ خۆ يێ چاك وێ ئاخره‌تا دێ هه‌ر مينت بخوازت، و ب طاعه‌تى كارى بۆ ئاخره‌تێ بكه‌ت، وئه‌و يێ خودان باوه‌ر بت ب خودێ وخێر وجزادانا وى، ئه‌وان كارێ وان دێ ئێته‌ قه‌بويلكرن وبۆ وان ل نك خودايێ وان دێ ئێته‌ هلگرتن، وخێرا وان ژى سه‌را دێ ئێته‌ دان.
هه‌ردو ده‌سته‌ك يێن كارى بۆ دنيايا به‌روه‌خت دكه‌ن، ويێن كارى بۆ ئاخره‌تا به‌رده‌وام دكه‌ن ئه‌م ژ ڕزقێ خۆ دێ ده‌يـنـێ، ودانا خودايێ ته‌ ژ كه‌سێ يا بڕى نه‌بوويه‌ چ خودان باوه‌ر بت چ كافر بت.
تو -ئه‌ى موحه‌ممه‌د- به‌رێ خۆ بدێ چاوا خودێ د دانا ڕزقى وكارى دا هنده‌ك مرۆڤ ب سه‌ر هنده‌كان ئێخستينه‌، وده‌ره‌جێن ئاخره‌تێ بۆ خودان باوه‌ران مه‌زنتر وبهاگرانترن.
تو -ئه‌ى مرۆڤ- چو شريكان بۆ خودێ د په‌رستنێ دا نه‌دانه‌، ئه‌گه‌ر تو دێ شه‌رمزار وڕوى ڕه‌ش بى.
وخودايێ ته‌ -ئه‌ى مرۆڤ- فه‌رمان دايه‌ كو په‌رستنا وى ب تنێ بێته‌كرن، وفه‌رمان ب قه‌نجییا د گه‌ل باب ودايكێ كرییه‌، و ب تايبه‌تى ده‌مێ ئه‌و پير دبن، ڤێجا ئه‌گه‌ر ته‌ تشته‌ك ژ يه‌ك ژ وان يان ژ هه‌ردووان گوهـ لێ بوو تو بێهنا خۆ ته‌نگ نه‌كه‌ ووان حسێب نه‌كه‌ باره‌كێ گران، وگۆتنا نه‌خۆش نه‌بێژه‌ وان، خۆ تو نه‌بێژێ: ئۆف، كو كێمترين په‌يڤا نه‌خۆش ئه‌وه‌، وكاره‌كێ كرێت د ده‌حه‌قا وان دا بلا ژ ته‌ ده‌رنه‌كه‌ڤت، به‌لێ د گه‌ل وان يێ نه‌رم به‌، وهه‌رده‌م ب گۆتنه‌كا نه‌رم وجوان وان باخێڤه‌.
وتو چه‌نگێ خۆ بۆ دايك وبابێن خۆ بشكێنه‌ وڕه‌حمێ ب وان ببه‌، و ل ساخى ومرنا وان تو داخوازێ ژ خودايێ خۆ بكه‌ كو ب دلۆڤانییه‌كا به‌رفره‌هـ دلۆڤانییێ ب وان ببه‌ت، كانێ چاوا وان صه‌بر ل سه‌ر په‌روه‌رده‌كرنا ته‌ كێشايه‌ ده‌مێ تو زارۆكه‌كێ بێ هێز وشيان.
خودايێ هه‌وه‌ -گه‌لی مرۆڤان- ب وى تشتێ د نه‌فسێن هه‌وه‌ دا ژ خرابى وباشییان زاناتره‌. ئه‌گه‌ر مه‌خسه‌دا هه‌وه‌ ڕازيبوونا خودێ بت، هندى خودێ‌یه‌ بۆ وان يێن هه‌رده‌م ل وى دزڤڕن باش گونه‌هـ ژێبره‌، ڤێجا يێ خودێ بزانت كو ژ ڤيانا وى وتۆبێ زێده‌تر چو د دلێ وى دا نينه‌، خودێ دێ وى عه‌فى كه‌ت، وگونه‌هێن وى يێن بچويك يێن كو هه‌ر ژ مرۆڤان چێ دبن دێ بۆ وى ژێ به‌ت.
وتو باشییێ د گه‌ل هه‌ر يه‌كێ ب مرۆڤاينییێ نێزيكى ته‌ دبت بكه‌، ومافێ وى ژ قه‌نجى وباشییێ بدێ، وتو قه‌نجییێ د گه‌ل هه‌ژارێ پێتڤى وڕێڤنگێ بێ مال وحال بكه‌، وتو مالێ خۆ د تشته‌كى دا يێ خودێ پێ ڕازى نه‌بت خه‌رج نه‌كه‌، وده‌ست به‌ردانێ نه‌كه‌.
هندى ئه‌ون يێن ده‌ست به‌رداى ومالێ خۆ د گونه‌هان دا خه‌رج دكه‌ن د گونه‌هێ وخرابییێ دا ئه‌و وه‌كى شه‌يتانانه‌، وشه‌يتان ب قه‌نجییا خودايێ خۆ گه‌له‌ك يێ كافربوو.
وئه‌گه‌ر ته‌ چو نه‌دا وان يێن فه‌رمان ب دانا وان ل ته‌ هاتییه‌ كرن؛ چونكى ته‌ چو نه‌بت ژێ بده‌يێ حه‌تا خودێ ڕزقه‌كى ژ نك خۆ بده‌ته‌ ته‌، تو گۆتنه‌كا نه‌رم وجوان بێژه‌ وان، وه‌كى دوعايێ بۆ بكه‌ى كو خودێ وان ده‌وله‌مه‌ند بكه‌ت وڕزقێ وان به‌رفره‌هـ بكه‌ت، وتو سۆزێ بده‌ وان كو ئه‌گه‌ر خودێ ژ قه‌نجییا خۆ ڕزقه‌ك دا ته‌ تو ژى دێ ژێ ده‌يه‌ وان.
وتو ده‌ستێ خۆ ژ دانا خێران نه‌گره‌، كو ل سه‌ر خۆ ومالا خۆ ومرۆڤێن پێتڤى به‌رته‌نگ بكه‌ى، وتو هند يێ ده‌ست به‌رداى ژى نه‌به‌، كو ژ تاقه‌تا خۆ زێده‌تر مالی بده‌ى، ڤێجا خه‌لك لۆمه‌ى ته‌ بكه‌ن وتو لۆمه‌لێكرى بڕوينى، په‌شێمان ببى سه‌را ده‌ست به‌ردان وپويچكرنا مالێ خۆ.
هندى خودايێ ته‌يه‌ ڕزقى ل سه‌ر هنده‌ك مرۆڤان به‌رفره‌هـ دكه‌ت، و ل سه‌ر هنده‌كان به‌رته‌نگ دكه‌ت، ل دويڤ زانين وحكمه‌تا خۆ. هندى ئه‌وه‌ ئه‌و ب نهێنییێن به‌نییێن خۆ يێ ئاگه‌هداره‌.
وهوين -گه‌لی مرۆڤان- ژ ترسا هه‌ژارییێ دا زارۆكێن خۆ نه‌كوژن؛ چونكى خودێ‌یه‌ ڕزقى دده‌ته‌ به‌نییێن خۆ، كا چاوا ڕزقێ هه‌وه‌ دده‌ت وه‌سا ڕزقێ عه‌يالێ هه‌وه‌ ژى دێ ده‌ت، هندى كوشتنا زارۆكانه‌ گونه‌هه‌كا مه‌زنه‌.
وهوين خۆ نێزيكى زنايێ وده‌سپێكێن وێ نه‌كه‌ن؛ دا هوين تويش نه‌بنێ، هندى ئه‌وه‌ ئه‌و كـاره‌كـێ زێده‌ كرێته‌، وڕێكا وێ ڕێكه‌كا پيس بوويه‌.
وهوين بێ حه‌ق وێ نه‌فسێ نه‌كوژن يا خودێ كوشتنا وێ حه‌رام كرى. وهه‌چییێ بێى حه‌قه‌كێ شه‌رعى بێته‌ كوشتـن ب ڕاستى مه‌ ده‌سهه‌لات دايه‌ سه‌ركارێ وى - چ ميراتگرێ وى بت يان حاكم بت- كو وى بكوژت يان ژى داخوازا خوينێ ژێ بكه‌ت، وچێ نابت بۆ سه‌ركارێ كوشتى كو زێده‌ گاڤییێ ل سه‌ر وى توخويبى بكه‌ت يێ خودێ داناى، هندى خودێ‌یه‌ هاريكارێ سه‌ركارێ كوشتییه‌ حه‌تا ئه‌و حه‌قێ خۆ وه‌ردگرت.
وهوين ته‌صه‌رروفێ د مالێ وان زارۆكان دا نه‌كه‌ن يێن بابێن وان مرين، وئه‌و ماينه‌ ل به‌ر ده‌ستێ هه‌وه‌، ب وێ ڕێكێ نه‌بت يا بۆ وان باش بت، حه‌تا ئه‌و زارۆك مه‌زن دبن، وهوين وه‌فادارییێ ب هه‌ر په‌يمانه‌كێ بكه‌ن يا هه‌وه‌ داى. هندى په‌يمانه‌ خودێ ل ڕۆژا قيامه‌تێ پسيارا وێ ژ خودانى دكه‌ت.
وهوين پيڤانێ ب تمامى پێك بينن، وئه‌گه‌ر هه‌وه‌ بۆ يه‌كى پيڤا چويێ ژێ كێم نه‌كه‌ن، وهوين ب ته‌رازییا ڕاست كێشانێ بكه‌ن، هندى كرنا دادییێيه‌ د پيڤان وكێشانێ دا د دنيايێ دا بۆ هه‌وه‌ چێتره‌، و ل ئاخره‌تێ ژى ل نك خودێ باشتره‌.
وتو -ئه‌ى مرۆڤ- ل دويڤ وى تشتى نه‌چه‌ يێ تو چو ژێ نه‌زانى، به‌لكى خۆ ژێ پشت ڕاست بكه‌ پاشى. هندى مرۆڤه‌ يێ به‌رپسياره‌ ژ وى تشتێ وى گوهـ وچاڤ ودلێ خۆ تێدا ب كار ئيناى، ڤێجا ئه‌گه‌ر وى ئه‌و د باشییێ دا ب كار ئينـابـن ئـه‌و خێرێ دێ وه‌رگرت، وئه‌گه‌ر وى د خرابییێ دا ب كار ئينابن دێ ئێته‌ جزادان.
وتو ب خۆمه‌زنكرن ڤه‌ ل عه‌ردى نه‌گه‌ڕه‌؛ چونكى تو ب ڕێڤه‌چوونا خۆ ل سه‌ر عه‌ردى نه‌شێى عه‌ردى بكه‌لێشى، وتو ب خۆمه‌زنكرنێ ناگه‌هییه‌ بلندییا چيايان.
ئه‌و گۆتن وفه‌رمانێن بۆرى هه‌مى، تشتێ خراب ژێ خودێ نه‌ڤێت، وبۆ به‌نییێن خۆ يێ پێ ڕازى نينه‌.
ئه‌ڤ ئه‌حكامێن مه‌ ئاشكه‌را كرين، وفه‌رمان پێكرنا ب كارێن باش، وپاشڤه‌لێدانا ژ ئه‌خلاقێن خراب، ژ وێ وه‌حییێ يه‌ يا مه‌ بۆ ته‌ هنارتى -ئه‌ى موحه‌ممه‌د-. وتو -ئه‌ى مرۆڤ- چو شريكان بۆ خودێ د په‌رستنێ دا نه‌دانه‌، ئه‌گه‌ر دێ ئێيه‌ هاڤێتن د ئاگرێ جه‌هنه‌مێ دا، تو ب خۆ وخه‌لك ژى دێ لۆمه‌ى ته‌كه‌ن، و ژ هه‌ر خێره‌كێ تو دێ يێ ده‌ركرى بى.
ئه‌رێ ڤێجا ما خودايێ هه‌وه ‌-گه‌لی بوتپه‌رێسان- كوڕ داينه‌ هه‌وه‌، وفريشته‌ بۆ خۆ كرينه‌ كچ؟ ئه‌ڤ گۆتنا هه‌وه‌ زێده‌ يا كرێته‌، ونه‌ يا هه‌ژى خودێ‌یه‌.
و ب ڕاستى د ڤێ قورئانێ دا مه‌ ئه‌حكام ومه‌ته‌ل وشيره‌ت ب گه‌له‌ك ڕه‌نگان يێن ئاشكه‌را كرين؛ دا مرۆڤ هزرا خۆ تێدا بكه‌ن ومفايه‌كێ خێرا وان تێدا بۆ خۆ ژ وێ وه‌ربگرن، وخۆ ژ وێ بده‌نه‌ پاش يا خرابییا وان تێدا، وئاشكه‌راكرنا ئه‌حكامان ژ خۆدويركرنا ژ حه‌قییێ وبێ ئاگه‌هییا ژ مفا وه‌رگرتنێ پێڤه‌تر چو ل زۆرداران زێده‌ ناكه‌ت.
تو -ئه‌ى موحه‌ممه‌د- بێژه‌ بوتپه‌رێسان: ئه‌گه‌ر هنده‌ك خوداوه‌ند د گه‌ل خودێ هه‌بان، ئه‌و خوداوه‌ند دا بۆ خۆ ل ڕێكه‌كێ گه‌ڕيێن كو پێ بشێنه‌ خودێ خودانێ عه‌رشێ مه‌زن.
يێ پاك وپاقژ بت خودێ ژ وى تشتێ بوتپه‌رێس دبێژن، ويێ بلند بت بلندییه‌كا مه‌زن.
هه‌ر حه‌فت عه‌سمان وعه‌رد، وهه‌ر تشته‌كێ د ناڤ وان دا ژ چێكریان ته‌سبيحا وى دكه‌ن، وهه‌ر تشته‌كێ هه‌ى خودێ پاك دكه‌ت ومه‌دحێن وى دكه‌ت، به‌لێ هـوين -گه‌لی مرۆڤان- د وێ چه‌ندێ ناگه‌هن. هندى خودێ‌یه‌ ب به‌نییێن خۆ يێ ئارام بوويه‌ له‌زێ ل عه‌زابدانا وان ناكه‌ت، وباش گونه‌هـ ژێبر بوويه‌ ب وان.
وئه‌گه‌ر ته‌ قورئان خواند وڤان بوتپه‌رێسان گوهـ لێ بوو، د ناڤبه‌را ته‌ ووان دا يێن باوه‌رییێ ب ئاخره‌تێ نه‌ئينن مه‌ په‌رده‌يه‌ك دانا عه‌قلێ وان ژ تێگه‌هشتنا قورئانێ دگرت؛ جزادان بۆ وان سه‌را كوفرا وان.
ومه‌ په‌رده‌ ل سه‌ر دلێن بوتپه‌رێسان داناينه‌؛ دا ئه‌و د قورئانێ نه‌گه‌هن، ومه‌ كه‌ڕاتى كره‌ د گوهێن وان دا؛ دا وان گوهـ لێ نه‌بت، وئه‌گه‌ر ته‌ د قورئانێ دا به‌حسێ خودايێ خۆ ب تنێ كر وبۆ ته‌وحيدا وى گازى كر وئه‌و ژ شركێ دانه‌ پاش، ئه‌و بۆ خۆمه‌زنكرن ل سه‌ر پاش پانییێن خۆ دێ زڤڕن ودێ ژ گۆتنا ته‌ ڕه‌ڤن؛ دا ته‌وحيدا خودێ ب تنێ د په‌رستنێ دا نه‌كه‌ن.
ئه‌م ب وى تشتى زاناترين يێ مه‌زنێن قوره‌يشییان گوهدارییێ بۆ دكه‌ن، ده‌مێ ئه‌و گوهێ خۆ دده‌نه‌ ته‌، وئنيه‌تێن وان دخراب، وئه‌و بۆ مفا وه‌رگرتنێ وقه‌بويلكرنا حه‌قییێ گوهدارییا ته‌ ناكه‌ن، وئه‌م پست پستا وان ژى دزانين ده‌مێ ئه‌و دبێژن: هه‌ما هوين دويكه‌فتنا زه‌لامه‌كى دكه‌ن سێره‌به‌ندى يا لێ هاتییه‌كرن وعه‌قلێ وى نه‌مايه‌.
تو -ئه‌ى موحه‌ممه‌د- ب عه‌جێبى ڤه‌ هزرا خۆ د گۆتنا وان دا بكه‌ ده‌مێ ئه‌و دبێژن: هندى موحه‌ممه‌ده‌ سێره‌به‌نده‌ شاعره‌ يێ دينه‌!! ڤێجا ئه‌و ژ ڕێ ده‌ركه‌فتن ووان زۆردارى كر، و ب سه‌ر ڕێكا ڕاست ودورست هل نه‌بوون.
وبوتپه‌رێسان ژ نه‌باوه‌رى ئينان ب ڕابوونا پشتى مرنێ كو جاره‌كا دى زێندى ببن پشتى هه‌ستییێن وان پێتى بووين، وحه‌لياين دبێژن: ئه‌رێ ما ل ڕۆژا قيامه‌تێ ئه‌م جاره‌كا دى دێ زێندى بينه‌ڤه‌؟
بۆ دياركرنا بێزارییا وان تو بێژه‌: ئه‌گه‌ر هوين بشێن د هێز ودژوارییا خۆ دا ببنه‌ به‌ر يان ئاسن هندى خودێ‌یه‌ كا چاوا ل ده‌سپێكێ هوين چێكرن دوباره‌ دێ هه‌وه‌ چێكه‌ته‌ڤه‌، وئه‌ڤ چه‌نده‌ ل به‌ر وى يا ب ساناهییه‌.
يان ژى هوين ببنه‌ چێكرییه‌كێ ل به‌ر هه‌وه‌ تشته‌كێ مه‌زن بت كو ئه‌و جاره‌كا دى ڕاببته‌ڤه‌، هندى خودێ‌یه‌ دشێت دوباره‌ هه‌وه‌ زێندى بكه‌ته‌ڤه‌، وده‌مێ د مه‌سه‌لا شيانا خودێ دا ل سه‌ر زێنديكرنا پشتى مرنێ چو هێجه‌ت بۆ وان نه‌مينن ئه‌و ژ بێ باوه‌رى دێ بێژن: پشتى مرنێ كى دوباره‌ دێ مه‌ زڤڕينته‌ ڤه‌؟ تو بێژه‌ وان: خودێ ئه‌وێ بۆ جارا يه‌كێ هوين ژ چونه‌يێ داين وئافراندين، وده‌مێ وان گوهـ ل ڤێ به‌رسڤێ دبت بۆ تڕانه‌پێكرن ئه‌و دێ سه‌رێن خۆ هژينن وبێژن: ڕابوونا پشتى مرنێ كه‌نگییه‌؟ تو بێژه‌: ئه‌و يا نێزيكه‌.
ڕۆژا خودايێ هه‌وه‌ بۆ ده‌ركه‌فتنا ژ گۆڕان گازى هه‌وه‌ دكه‌ت، ڤێجا هوين د فه‌رمانا وى دئێن، و ب يا وى دكه‌ن، و د هه‌ر حاله‌كى دا سوپاسى بۆ ویيه‌، و ژ به‌ر ترسا قيامه‌تێ هوين هزر دكه‌ن كو ده‌مه‌كێ كێم تێ نه‌بت هوين د دنيايێ دا نه‌ماينه‌؛ هندى هند ل ئاخره‌تێ هوين دميننه‌ ڕاوه‌ستاى.
وتو بێژه‌ به‌نییێن من يێن خودان باوه‌ر بلا ئه‌و د گۆتن ودان وستاندنێن خۆ دا ئاخفتنا باش وجوان بێژن؛ چونكى ئه‌گه‌ر ئه‌و وێ چه‌ندێ نه‌كه‌ن شه‌يتان دوژمناتییێ وهه‌ڤڕكییێ دێ ئێخته‌ ناڤبه‌را وان. هندى شه‌يتانه‌ بۆ مرۆڤى دوژمنه‌كێ ئاشكه‌رايه‌.
خودايێ هه‌وه‌ ب هه‌وه‌ زاناتره‌ ئه‌گه‌ر وى بڤێت ئه‌و دێ دلۆڤانییێ ب هه‌وه‌ به‌ت، وبه‌رێ هه‌وه‌ دێ ده‌ته‌ باوه‌رییێ، يان ئه‌گه‌ر وى بڤێت ئه‌و دێ هه‌وه‌ ل سه‌ر كوفرێ مرينت، ڤێجا دێ هه‌وه‌ عه‌زاب ده‌ت، ومه‌ تو -ئه‌ى موحه‌ممه‌د- نه‌هنارتى وه‌كيل ل سه‌ر وان.
وخودايێ ته‌ ب وان زاناتره‌ يێن ل عه‌سمانان وعه‌ردى، و ب ڕاستى مه‌ هنده‌ك پێغه‌مبه‌ر ب سه‌ر هنده‌كان ئێخستينه‌ ب دانا قه‌نجییان وزێده‌كرنا دويكه‌فتییێن وان وئينانه‌ خوارا كيتابان، ومه‌ زه‌بوور دابوو داوودى.
تو بێژه‌ بوتپه‌رێسان: هندى ئه‌ڤ صه‌نه‌مه‌نه‌ يێن هوين گازى دكه‌نێ دا نه‌خۆشییێ ژ هه‌وه‌ دوير بكه‌ن ئه‌و د ده‌ست وان دا نينه‌، وئه‌و نه‌شێن وێ نه‌خۆشییێ ژ سه‌ر هه‌وه‌ وه‌رگێڕنه‌ سه‌ر هنده‌كێن دى، وئه‌و نه‌شێن حاله‌كى بۆ حاله‌كێ دى بگوهۆڕن، وخودێ ب تنێ‌یه‌ يێ دشێت وێ چه‌ندێ بكه‌ت. وئه‌ڤ ئايه‌ته‌ د ڕامانا خۆ دا يا گشتییه‌ وبه‌حسێ هه‌ر تشته‌كییه‌ يێ ژبلی خودێ دوعا ژێ دئێنه‌كرن.
ئه‌وێن هه‌ يێن بوتپه‌رێس دوعايان ژێ دكه‌ن د گه‌ل خودێ ژ پێغه‌مبه‌ر وچاك وملياكه‌تان، ئه‌و ب خۆ ب كرنا وان چاكییێن ئه‌و دشێن بكه‌ن خۆ نێزيكى خودايێ خۆ دكه‌ن، وهيڤییێ دخوازن كو خودێ دلۆڤانییێ ب وان بـبـه‌ت وئه‌و ژ عه‌زابا وى دترسن، هندى عه‌زابا خودايێ ته‌يه‌ ئه‌وه‌ يا كو پێتڤییه‌ به‌نى ژێ بترسن، وخۆ ژێ بده‌نه‌ پاش.
وخودێ گه‌فان ل كافران دكه‌ت كو نينه‌ گونده‌كێ كافر دره‌و ب پێغه‌مبه‌ران كربت ئه‌گه‌ر د دنيايێ دا به‌رى ڕۆژا قيامه‌تێ عه‌زاب ب تێبرنێ يان ب نه‌خۆشییه‌كا دژوار ب سه‌ر وان دا نه‌هاتبت، كيتابه‌كه‌ خودێ نڤيسى وقه‌ده‌ره‌كه‌ هه‌ر دێ ئێت، وئه‌و د له‌وحێ پاراستى دا يا نڤيسییه‌.
وتشته‌كى ئه‌م ژ ئينانه‌ خوارا وان موعجزه‌يێن په‌رده‌دڕ يێن بوتپه‌رێس دخوازن پاشڤه‌ لێ نه‌داينه‌ ئه‌و نه‌بت كو ملله‌تێن به‌رى وان دره‌و پێ كربوو، چونكى خودێ داخوازێن وان ب جهـ ئينا بوون ووان دره‌و پێ كر ئينا ئه‌و تێ چوون. ومه‌ موعجزه‌يه‌كا ئاشكه‌را كو حێشتر بوو دا بوو ثه‌موودییێن ملله‌تێ صالحى، ڤێجا وان كافرى پێ كر ئينا مه‌ ئه‌و تێبرن. وبۆ ترساندنا به‌نییان نه‌بت ئه‌م پێغه‌مبه‌ران ب ئايه‌ت وموعجزه‌يان ناهنێرين؛ دا ئه‌و بيرا خۆ لێ بيننه‌ڤه‌ ومفايه‌كى بۆ خۆ ژێ وه‌ربگرن.
وتو -ئه‌ى موحه‌ممه‌د- ل بيرا خۆ بينه‌ڤه‌ ده‌مێ مه‌ گۆتییه‌ ته‌: هندى خودايێ ته‌ يه‌ ب شيان وزانينا خۆ دۆرا ل مرۆڤان گرتى. وئه‌و ديتنا عه‌جێب يا ل شه‌ڤا ئيسراء ومعراجێ ب چاڤ مه‌ نيشا ته‌ داى بۆ تشته‌كى نه‌بوويه‌ ژ هندێ پێڤه‌تر كو مرۆڤ پێ بێنه‌ جه‌رباندن؛ دا كافرێ وان پێ ژ خودان باوه‌رێ وان ڤاڤێر ببت، ومه‌ دارا زه‌ققومێ يا مه‌لعوون ئه‌وا د قورئانێ دا به‌حس ژێ هاتییه‌كرن نه‌كرییه‌ تشته‌ك ژبلی هندێ كو مرۆڤ پێ بێنه‌ جه‌رباندن. وئه‌م بوتپه‌رێسان ب گـه‌لـه‌ك ڕه‌نـگـێـن ئايه‌ت وعه‌زابان دترسينين، به‌لێ ترساندن ژ كوفرێ وسه‌رداچوونێ پێڤه‌تر چويێ ل وان زێده‌ ناكه‌ت.
وتو گۆتنا مه‌ بۆ ملياكه‌تان ل بيرا خۆ بينه‌ڤه‌ ده‌مێ مه‌ گۆتییێ: بۆ سلاڤ وقه‌درگرتن هوين بۆ ئاده‌مى هه‌ڕنه‌ سوجدێ، ئينا ئه‌و هه‌مى چوونه‌ سوجدێ ئبليس تێ نه‌بت، وى خۆ مه‌زنكر ونه‌چوو سوجدێ ووى ب دفن بلندى ڤه‌ گۆت: ئه‌رێ ئه‌ز بۆ ڤى لاوازێ ژ ته‌قنێ هاتییه‌ ئافراندن بچمه‌ سوجدێ؟
وئبليسى ژ كوفر وبسته‌يیا ل سه‌ر خودێ گۆت: ته‌ ئه‌ڤ چێكرییه‌ ديتییه‌ يێ ته‌ ل سه‌ر من ب قه‌درئێخستى؟ سويند ئه‌گه‌ر حه‌تا ڕۆژا قيامه‌تێ تو من زێندى بهێلی ئه‌ز دێ ب سه‌ر دوونده‌ها وى دا گرم ووان د سه‌ر دا به‌م، ئه‌و تێ نه‌بن يێن د باوه‌رییا خۆ دا ددلسۆز، وئه‌و دكێمن.
خودێ بۆ گه‌فلێكرنا ئبليسى ودويكه‌فتییێن وى گۆت: هه‌ڕه‌ ڤێجا هه‌چییێ دويكه‌فتنا ته‌ كر ژ دوونده‌ها ئاده‌مى، وگوهێ خۆ دا ته‌، هندى عه‌زابا ته‌يه‌ وعه‌زابا وانه‌ د جه‌هنه‌مێ دا يا مشه‌يه‌.
و ب گازییا خۆ هه‌چییێ تو بشێيێ ژ وان بۆ نه‌گوهدارییا من گازى بكه‌ وله‌زێ لێ بكه‌، وهندى تو بشێى ژ له‌شكه‌رێن خۆ يێن سويار وپه‌يا ل وان كۆم بكه‌، وپشكه‌كێ ژ مالێ وان يێ كو ئه‌و ب حه‌رامى ب ده‌ست خۆ دئێخن تو بۆ خۆ ڕاكه‌، وپشكه‌كێ ژ عه‌يالی ژى ب ڕێكا شرينكرنا كرێتییێ وگونه‌هێ وبێ ئه‌مرییا خودێ ل به‌ر وان حه‌تا پويچاتى وخرابى به‌لاڤ دبت، وتو ب په‌يمانێن ژ دره‌و په‌يمانێ بده‌ دويكه‌فتییێن خۆ ژ دوونده‌ها ئاده‌مى، وهه‌مى سۆز وپه‌يمانێن شه‌يتانى ژ قه‌ستانه‌.
هندى به‌نییێن من يێن دلسۆزن ئه‌وێن گوهدارییا من كرى ته‌ چو شيان ل سه‌ر خاپاندنا وان نينن، وخودايێ ته‌ به‌سه‌ -ئه‌ى موحه‌ممه‌د- كو بۆ خودان باوه‌ران ژ شه‌يتانى وخاپاندنا وى پارێزڤان بت.
گه‌لی مرۆڤان خودايێ هه‌وه‌يه‌ يێ كو گه‌مییان د ده‌ريايێ دا بۆ هه‌وه‌ ب ڕێڤه‌ دبه‌ت؛ دا هوين د وه‌غه‌ر وبازرگانییێن خۆ دا ژ ڕزقێ خودێ بخوازن. هندى خودێ‌یه‌ ب به‌نییێن خۆ يێ دلۆڤانكار بوويه‌.
وئه‌گه‌ر نه‌خۆشى د ده‌ريايێ دا گه‌هشته‌ هه‌وه‌ حه‌تا كو نێزيك بوو هوين بخه‌ندقن، ئه‌و خوداوه‌ندێن هوين په‌رستنێ بۆ دكه‌ن ل هزرا هه‌وه‌ نامينن، ويه‌كسه‌ر خودايێ خودان شيان دێ ئێته‌ سه‌ر هزرا هه‌وه‌؛ دا ئه‌و دهاوارا هه‌وه‌ بێت وهه‌وه‌ ڕزگار بكه‌ت، ڤێجا هوين ژ دله‌كێ صافى دێ هاوار كه‌نێ وداخوازا هاريكارییێ ژێ كه‌ن، ڤێجا ئه‌و دێ د هاوارا هه‌وه‌ ئێت وهه‌وه‌ ڕزگار كه‌ت، وده‌مێ ئه‌و هه‌وه‌ ڕزگار دكه‌ت وهه‌وه‌ دگه‌هينته‌ لايێ هشكاتییێ، هنگى هوين دێ پشت ده‌نه‌ باوه‌رییێ وكارێ چاك، وئه‌ڤه‌ ژ كوفر ونه‌زانينا مرۆڤییه‌. ومرۆڤ ب قه‌نجییێن خودێ گه‌له‌ك يێ كافر بوويه‌.
ئه‌رێ ڤێجا هوين پشت راست بووينه‌ كو لايێ هشكاتییێ ب هه‌وه‌ ڤه‌ بچيته‌ خوارێ يان بايه‌كێ به‌ر ژێ دبارن ب سه‌ر هه‌وه‌ دا فڕێ كه‌ت، پاشى هوين وه‌كيله‌كى بۆ خۆ نابينن .
يان هوين ژ خودايێ خۆ پشت ڕاست بووينه‌، وهوين كوفرێ پێ دكه‌ن كو ئه‌و جاره‌كا دى هه‌وه‌ بزڤڕينته‌ د ده‌ريايێ دا، وهڕه‌بايه‌كێ دژوار ب سه‌ر هه‌وه‌ دا بينت كو هه‌ر تشته‌كێ بكه‌فته‌ به‌راهییێ بشكێنت، ڤێجا ژ به‌ر كوفرا هه‌وه‌ ئه‌و هه‌وه‌ بخه‌ندقينت، پاشى هوين حه‌قه‌كى ل سه‌ر مه‌ نابينن داخوازا وى ژ مه‌ بكه‌ن؛ چونكى خودێ ته‌مه‌ت دندكه‌كێ زۆردارى ل هه‌وه‌ نه‌كرییه
و ب ڕاستى مه‌ ب دانا عه‌قلی وهنارتنا پێغه‌مبه‌ران دوونده‌ها ئاده‌مى ب قه‌در ئێخست، وهه‌ر تشته‌كێ ل گه‌ردوونێ بن ده‌ستى وان كر، وده‌وار ل هشكاتییێ وگه‌مى ل ده‌ريايێ بۆ هلگرتنێ مه‌ بن ده‌ستى وان كرن، ومه‌ ژ خوارن وڤه‌خوارنێن پاقژ ڕزقێ وان دا، ومه‌ ئه‌و ب سه‌ر گه‌له‌ك چێكرییان ئێخستـن سه‌رێخستنه‌كا مه‌ز
ئه‌ى موحه‌ممه‌د تو بۆ ترساندن ومزگينيدان به‌حسێ ڕۆژا ڕابوونێ بكه‌، ده‌مێ خودێ كۆم كۆمه‌ گازى مرۆڤان دكه‌ت و د گه‌ل دا پێشه‌وايێ هه‌ر كۆمه‌كێ يێ ئه‌و د دنيايێ دا ب دويف كه‌فتين، ڤێجا هه‌چییێ چاك بت ژ وان، وكيتابا وى ب ده‌ستێ وى يێ ڕاستێ بۆ هاته‌ دان، ئه‌و ب كه‌يف وشاهى كيتابا باشییێن خۆ دێ خوينن، وخۆ ته‌مه‌ت وێ داڤا د به‌ركێ خورمێ دا تشته‌ك ژ خێرا كارێ وان يێ باش نائێته‌ كێمكر
وهه‌چییێ ل ڤێ دنيايێ دلێ وى ژ نيشانێن شيانا خودێ يێ كۆره‌ بت، وباوه‌رییێ ب وێ نه‌ئينت يا بۆ پێغه‌مبه‌رى هاتى، ئه‌و ل ڕۆژا قيامه‌تێ ژ ڕێكا به‌حه‌شتێ دێ يێ كۆره‌ بت، و ژ ڕێكا هيدايه‌تێ دێ يێ به‌رزه‌تر ب
و ب ڕاستى نێزيك بوو بوتپه‌رێس به‌رێ ته‌ ژ وێ قورئانێ وه‌رگێڕن يا خودێ بۆ ته‌ ئينايه‌ خوارێ؛ دا تو تشته‌كێ دى ژبلی وى يێ مه‌ بۆ ته‌ هنارتى ژ كيسێ مه‌ بێژى، وئه‌گه‌ر ته‌ وه‌ كربا ئه‌و دا ته‌ بۆ خۆ كه‌نه‌ دۆسته‌كێ خۆشتڤ
وئه‌گه‌ر مه‌ تو ل سه‌ر حه‌قییێ موكم نه‌كرباى، و ژ دويكه‌فتنا وان نه‌پاراست باى، نێزيك بوو پيچه‌كێ تو مه‌يلدارییێ بۆ وان بكه‌
وئه‌گه‌ر پيچه‌كێ ژى تو ب لايێ وان ڤه‌ چووباى -ئه‌ى موحه‌ممه‌د-، هنگى ئه‌م دوجاركى وه‌كى عه‌زابا دنيايێ ودوجاركى وه‌كى عه‌زابا مرنێ ل ئاخره‌تێ دا ده‌ينه‌ ته‌؛ ژ به‌ر وێ قه‌نجییا تمام يا مه‌ دايه‌ ته‌ وزانينا ته‌ يا تمام، پاشى تو كه‌سێ نابينى پشته‌ڤانییا ته‌ بكه‌ت وعه‌زابا مه‌ ژ ته‌ پاشڤه‌ لێ بده‌ت.
و ب ڕاستى نێزيك بوو كافر ب وێ نه‌خۆشییا وان گه‌هاندییه‌ ته‌ ئه‌و ته‌ ژ (مه‌كه‌هێ) ده‌ربێخن، وئه‌گه‌ر وان تو ژێ ده‌رێخستى پشتى ته‌ ده‌مه‌كێ كێم تێ نه‌بت ئه‌و لێ نامينن، وعه‌زاب دێ ب سه‌ر وان دا ئێ
ئه‌و ڕێبازا خودێ‌یه‌ د تێبرنا وى ملله‌تى دا يێ پێغه‌مبه‌رێ خۆ ژ ناڤ خۆ ده‌ربێخن، وتو -ئه‌ى موحه‌ممه‌د- گوهۆڕينه‌كێ بۆ ڕێبازا مه‌ نابينى، وئه‌م سۆزا خۆ هه‌ر ب جهـ دئيني
تو ب دورستى ب كرنا نڤێژێ ڕاببه‌ ده‌مێ رۆژ ژ نيڤا عه‌سمانى خوار دبت ل نيڤرۆ حه‌تا ده‌مێ تارییا شه‌ڤێ، ونڤێژا نيڤرۆ وئێڤارى ومه‌غره‌ب وعه‌يشا دكه‌ڤنه‌ د ڤى ده‌مى دا، وتو نڤێژا سپێدێ بكه‌، وگه‌له‌ك قورئانێ تێدا بخوينه‌، هندى خواندنا قورئانێیه‌ د نڤێژا سپێدێ دا فـريشته‌يێن شه‌ڤێ وڕۆژێ لێ ئاماده‌ دب
وتــو -ئه‌ى موحه‌ممه‌د- هنده‌كێ ژ شه‌ڤێ ژ خه‌و ڕاببه‌، وقورئانێ د نڤێژا شه‌ڤێ دا بخوينه‌؛ دا نڤێژا شه‌ڤێ بهايێ ته‌ وده‌ره‌جێن ته‌ بلندتر وزێده‌تر لێ بكه‌ن، به‌لكى خودايێ ته‌ ل ڕۆژا قيامه‌تێ ته‌ بۆ مرۆڤان بكه‌ته‌ مه‌هده‌رچى؛ دا ئه‌و ڕه‌حمێ ب وان ببه‌ت ژ وێ يا ئه‌و تێدا، وتو ل جهه‌كى ڕاوه‌ستى مرۆڤێن به‌راهییێ ودويماهییێ مه‌دحێن ته‌ ژ به‌ر بكه‌ن.
وتو بێژه‌: خودايێ من ب چوونه‌ژۆره‌كا ڕاست تو من بكه‌ د ناڤ وى تشتى دا يێ باشییا من تێدا، و ب ده‌رێخستنه‌كا ڕاست تو من ژ ناڤ وى تشتى ده‌ربێخه‌ يێ خرابییا من تێدا، وتو ژ لايێ خۆ ڤه‌ هێجه‌ته‌كا موكم بۆ من بدانه‌، كو تو من پێ ب سه‌ر وان بێخى يێن دژاتییا من دكه‌ن.
وتو -ئه‌ى موحه‌ممه‌د- بێژه‌ بوتپه‌رێسان: ئيسلام هات وشرك نه‌ما، هندى نه‌حه‌قییه‌ چو مان وموكمى بۆ نينن، وحه‌قییه‌ هه‌ر دمينت وپويچ نابت.
و ژ ئايه‌تێن قورئانا مه‌زن ئه‌م وێ دئينينه‌ خوارێ يا ده‌رمان بۆ دلان ژ نه‌خۆشییان تێدا هه‌ى، وه‌كى نه‌خۆشییا گومانێ ونفاقێ ونه‌زانينێ، وئه‌م وێ دئينينه‌ خوارێ يا ده‌رمانێ له‌شان ژى تێدا هه‌ى ب ڕێكا پێڤه‌ خواندنێ، وتشتێ ببته‌ ئه‌گه‌را ب ده‌ست ڤه‌ ئينانا دلۆڤانییا خودێ ژ به‌ر وێ باوه‌رییا تێدا، وئه‌ڤ قورئانه‌ ژ كوفرێ وسه‌رداچوونێ پێڤه‌تر چويێ ل كافران زێده‌ ناكه‌ت ده‌مێ ئه‌و گوهێ خۆ دده‌نێ؛ چونكى ئه‌و باوه‌رییێ پێ نائينن.
وئه‌گه‌ر مه‌ قه‌نجى دانه‌ وى مرۆڤێ كوفرێ ب ئايه‌ت وقه‌نجییێن خودێ دكه‌ت، ئه‌و دێ پشت ده‌ته‌ گوهدارییا خودايێ خۆ ودێ خۆ دوير ئێخت، وئه‌گه‌ر نه‌خۆشییه‌كا وه‌كى هه‌ژارییێ يان نه‌ساخییێ گه‌هشتێ دێ بێ هيڤى بت؛ چونكى وى باوه‌رى ب دانا خودێ نينه‌.
تو -ئه‌ى موحه‌ممه‌د- بێژه‌ مرۆڤان: هه‌ر يه‌ك ژ هه‌وه‌ وێ دكه‌ت يا بابه‌تى حالێ وى بت، ڤێجا خودايێ هه‌وه‌ ب وى زاناتره‌ يێ ڕێكا وى بۆ حه‌قییێ يا ڕاستتر بت.
وكافر ژ ڕكدارى پسيارا ڕحێ ژ ته‌ دكه‌ن، تو بێژه‌ وان: هندى ڕاستییا ڕحێ وسه‌روبه‌رێ وییه‌ ژ وان كارانه‌ يێن خودێ ب تنێ پێ دزانت، وتشته‌كێ كێم تێ نه‌بت ژ زانينێ چو بۆ هه‌وه‌ وهه‌مى مرۆڤان نه‌هاتییه‌ دان.
وئه‌گه‌ر مه‌ ڤيابا قورئانێ ژ دلێ ته‌ بينينه‌ده‌ر دا شێيـن وه‌ كه‌ين، پاشى ته‌ پشته‌ڤانه‌ك بۆ خۆ نه‌دديت مه‌ ژ وێ چه‌ندێ پاشڤه‌ لێ بده‌ت، يان قورئانێ ل ته‌ بزڤڕينت.
به‌لێ خودێ دلۆڤانى ب ته‌ بر، وئه‌و د دلێ ته‌ دا موكم كر، هندى قه‌نجییا خودێ‌یه‌ ل سه‌ر ته‌ يا مه‌زن بوويه‌؛ چونكى وى قورئانا مه‌زن دا ته‌، وڕاوه‌ستانا ل جهێ خه‌لك مه‌دحێن ته‌ ژ به‌ر بكه‌ن ل ڕۆژا قيامه‌تێ، وگه‌له‌ك قه‌نجییێن دى يێن وى داينه‌ ته‌ ونه‌داينه‌ كه‌سێ دى.
تو بێژه‌: ئه‌گه‌ر مرۆڤ وئه‌جنه‌ ل سه‌ر هندێ كۆم ببن كو قورئانه‌كا وه‌كى ڤێ موعجزه‌ بينن ئه‌و نه‌شێن وێ بينن، ئه‌گه‌ر خۆ ئه‌و بۆ وێ چه‌ندێ پشته‌ڤانییا يه‌ك ودو ژى بكه‌ن.
و ب ڕاستى مه‌ د ڤێ قورئانێ دا گه‌له‌ك ڕه‌نگێن مه‌ته‌لان يێن عيبره‌ت دڤێت ژێ بێنه‌ وه‌رگرتن بۆ مرۆڤان ئيناينه‌ وئاشكه‌را كرينه‌؛ دا ببته‌ هێجه‌ت ل سه‌ر وان؛ دا ئه‌و ل دويڤ بچن وكارى پێ بكه‌ن، به‌لێ پترییا مرۆڤان كوفر ب حه‌قییێ وهێجه‌ت وده‌ليلێن خودێ كر.
وده‌مێ قورئانێ ئه‌و بێزار كرين وشيايه‌ وان، وان ده‌ست پێ كر ل دويڤ گێولێ خۆ هنده‌ك موعجزه‌ خواستـن، ووان گۆت: ئه‌ى موحه‌ممه‌د ئه‌م باوه‌رییێ ب ته‌ نائينين وكارى ب گۆتنا ته‌ ناكه‌ين حه‌تا تو عه‌ردێ (مه‌كه‌هێ) بۆ مه‌ نه‌كه‌يه‌ كانییێن ئاڤێ.
يان حه‌تا ته‌ باغه‌ك هه‌بت هه‌مى ڕه‌نگێن دارقه‌سپ ومێوێن ترى لێ هه‌بن، وتو هنده‌ك ڕويبارێن بۆش د ناڤ ڕا دبه‌ى.
يان حه‌تا تو پارچه‌يێن عه‌سمانى ب سه‌ر مه‌ دا بينى وه‌كى تو ژ دره‌و دبێژى، يان ژى تو خودێ وفريشته‌يێن وى بۆ مه‌ دئينى، ڤێجا ئه‌م وان ب چاڤ ببينين.
يان ته‌ خانییه‌كێ ژ زێڕى هه‌بت، يان تو ب په‌ييسكه‌كێ ب سه‌ر عه‌سمانى بكه‌ڤى، وده‌مێ تو ب سه‌ر دكه‌ڤى ژى ئه‌م باوه‌رییێ ب ته‌ نائينين حه‌تا تو نه‌زڤڕى وكيتابه‌كا ڤه‌كرى ژ نك خودێ بۆ مه‌ نه‌ئينى ئه‌م تێدا بخوينين كو ڕاسته‌ تو پێغه‌مبه‌رێ خودییى. تو -ئه‌ى موحه‌ممه‌د- ب مه‌نده‌هۆشى ڤه‌ ژ ڕكدارییا ڤان كافران بێژه‌: يێ پاك وپيرۆز بت خودايێ من!! هه‌ما ئه‌ز به‌نییه‌كم ژ به‌نییێن وى ئه‌ز په‌ياما وى دگه‌هينم؟ ڤێجا چاوا ئه‌ز دێ شێم وێ كه‌م يا هوين ژ من دخوازن؟
وهه‌ما تشته‌كى كافر ژ باوه‌رى ئينانا ب خودێ وپێغه‌مبه‌رێ وى پاشڤه‌ لێ نه‌داينه‌، ده‌مێ ئاشكه‌راكرنا حه‌قییێ بۆ وان ژ نك خودێ هاتى، ئه‌و تێ نه‌بت وان ژ نه‌زانين گۆت: ئه‌رێ خودێ پێغه‌مبه‌ره‌ك ژ نفشێ مرۆڤان هنارتییه‌؟
تو -ئه‌ى موحه‌ممه‌د- به‌رسڤدان بۆ ڤان بوتپه‌رێسان بێژه‌: ئه‌گه‌ر هنده‌ك فريشته‌ ل عه‌ردى هه‌بان پشت ڕاست لێ ب ڕێڤه‌ چووبان، ئه‌م دا پێغه‌مبه‌ره‌كى ژ نفشێ وان بۆ وان هنێرين، به‌لێ خه‌لكێ عه‌ردى مرۆڤن، وئه‌و پێغه‌مبه‌رێ بۆ وان بێت دڤێت ژ نفشێ وان بت؛ دا ئه‌و بشێن د گه‌ل وى باخڤن و د گۆتنا وى بگه‌هن.
تو بێژه‌ وان: د ناڤبه‌را من وهه‌وه‌ دا خودێ به‌سه‌ شاهد بت ل سه‌ر ڕاستییا پێغه‌مبه‌رينییا من، هندى ئه‌وه‌ ئه‌و ب حالێ به‌نییێن خۆ يێ شاره‌زايه‌، و ب كريارێن وان يێ بينه‌ره‌، ودێ وان سه‌را جزا ده‌ت.
وهه‌چییێ خودێ وى ب هيدايه‌ت بينت ئه‌و به‌رێ وى كه‌فته‌ حه‌قییێ، وهه‌چییێ وى ئه‌و به‌رزه‌ كر وشه‌رمزار كر ژبلی خودێ تو كه‌سه‌كێ بۆ وى نابينى به‌رێ وى بده‌ته‌ هيدايه‌تێ، و ل ڕۆژا قيامه‌تێ خودێ ڤان سه‌رداچوويان دێ ڕاكه‌ته‌ڤه‌، و ل سه‌ر ڕوییان كۆم كه‌ت، وئه‌و نه‌دبينن ونه‌دئاخڤن ونه‌گوهـ لێ دبن، ئاگرێ جه‌هنه‌ما شارياى جهێ لێ زڤڕينا وانه‌، هه‌ر جاره‌كا گوڕییا وێ كزبوو، وئاگرێ وێ كێم بوو، ئه‌م ئاگره‌كێ دى يێ شارياى دێ ل وان زێده‌ كه‌ين.
ئه‌ڤ عه‌زابا به‌حس ژێ هاتییه‌ كرن جزايێ بوتپه‌رێسانه‌؛ ژ به‌ر كوفرا وان ب ئايه‌تێن خودێ، ودره‌وين ده‌رێخستنا وان بۆ پێغه‌مبه‌رێن وى يێن به‌رێ وان دايه‌ عيباده‌تێ خودێ، و ژ به‌ر گۆتنا وان ده‌مێ فه‌رمان ل وان هاتییه‌ كرن كو ئه‌و باوه‌رییێ ب ڕابوونا پشتى مرنێ بينن: ئه‌رێ ئه‌گه‌ر ئه‌م مرين وبووينه‌ هه‌ستییێن پێتى ئه‌رێ جاره‌كا دى ئه‌م دێ ئێينه‌ ئافراندن؟
ئه‌رێ ما ئه‌ڤ بوتپه‌رێسه‌ بێ ئاگه‌هـ بووينه‌، ووان نه‌ديتییه‌ ونه‌زانییه‌ كو ئه‌و خودايێ عه‌سمان وعه‌رد وهه‌ر تشته‌كێ د ناڤ دا ژ چونه‌يێ ئافراندين، دشێت پشتى نه‌مانا وان يێن وه‌كى وان بئافرينت؟ وخودێ ده‌مه‌كێ ده‌سنيشانكرى بۆ مرن وعه‌زابدانا ڤان بوتپه‌رێسان دانايه‌، بێ گومان ئه‌و ده‌م هه‌ر دێ ئێت، و د گه‌ل ئاشكه‌رايیا حه‌قییێ ژبلی كوفرا ب دينێ خودێ كافر ل به‌ر تشته‌كێ دى نه‌هاتن.
تو -ئه‌ى موحه‌ممه‌د- بێژه‌ ڤان كافران: ئه‌گه‌ر خزينێن دلۆڤانییا خودايێ من يا چو جاران خلاس نه‌بت د ده‌ستێ هه‌وه‌ دا بانه‌ هوين دا به‌خيلییێ پێ كه‌ن، و ژ ترسێن خلاسبوونێ دا وكو هوين فه‌قير بمينن هه‌وه‌ چو ژێ نه‌ددا كه‌سێ. ومرۆڤ ب تبيعه‌تێ خۆ به‌خيلییێ ب وى تشتى دكه‌ت يێ د ده‌ستان دا ئه‌و تێ نه‌بت يێ خودێ ئه‌و ب باوه‌رییێ پاراستى.
و ب ڕاستى نه‌هـ ئايه‌تێن روهن وئاشكه‌را مه‌ دابوونه‌ مووساى ڕاستییا پێغه‌مبه‌رينییا وى ئاشكه‌را دكر، وئه‌و ژى ئه‌ڤه‌ بوون: گۆپال وده‌ست وخه‌لا وكێم بوونا فێقى وده‌رامه‌تى وله‌هى وكولی وكێچ وبه‌ق وخوين، ڤێجا تو -ئه‌ى موحه‌ممه‌د- پسيارێ ژ جوهییان بكه‌ ده‌مێ مووسا بۆ باپيرێن وان ب موعجزه‌يێن ئاشكه‌را هاتى، ئينا فيرعه‌ونى گۆته‌ مووساى: هندى ئه‌زم ئه‌ز هزر دكه‌م كو تو -ئه‌ى مووسا- سێره‌به‌ندى ژ به‌ر وان كارێن تو دكه‌ى عه‌قلێ ته‌ نه‌مايه‌.
ئينا مووساى به‌رسڤا وى دا: ئه‌ى فيرعه‌ون ب ڕاستى ته‌ زانییه‌ كو ژبلی خودايێ عه‌رد وعه‌سمانان كه‌سێ ئه‌ڤ هه‌ر نه‌هـ ئايه‌ته‌ نه‌ئيناينه‌ خوارێ؛ دا ئه‌و بۆ خودان ديتنان ببنه‌ ده‌ليل ل سه‌ر ته‌وحيدا خودێ، وهندى ئه‌زم ئه‌ز مسۆگه‌ر دزانم كو تو -ئه‌ى فيرعه‌ون- دێ تێچى وشكێى.
ڤێجا فيرعه‌ونى ڤيا بۆ مووساى نه‌خۆش بكه‌ت ووى د گه‌ل ئسرائيلیان ژ عه‌ردێ (مصرێ) بكه‌ته‌ ده‌ر، ئينا مه‌ ئه‌و وهه‌چییێ د گه‌ل وى دا ژ له‌شكه‌ران د ده‌ريايێ دا خه‌ندقاندن.
وپشتى تێبرنا فيرعه‌ونى وله‌شكه‌رێ وى مه‌ گۆته‌ ئسرائيلیان: هوين ل عه‌ردێ (شامێ) ئاكنجى ببن، ڤێجا ئه‌گه‌ر ڕۆژا قيامه‌تێ هات ئه‌م دێ هه‌وه‌ هه‌مییان ژ گۆڕين هه‌وه‌ بۆ جهێ حسێبێ ئينين.
و ب حه‌قییێ مه‌ ئه‌ڤ قورئانه‌ ئينايه‌ خوارێ بۆ دياركرنا كارێ به‌نییان، و ب ڕاستییێ ودادییێ وپاراستنا ژ گوهۆڕينێ ئه‌و يا هاتییه‌ خوارێ. وهه‌ما بۆ مزگينى دانا ب به‌حه‌شتێ بۆ يێ گوهدار، وترساندنا ژ ئاگرى بۆ يێ كافر ونه‌گوهدار مه‌ تو يێ هنارتى.
ومه‌ قورئانه‌ك بۆ ته‌ يا ئينايه‌ خوارێ مه‌ ئه‌و يا ئاشكه‌را وموكم كرى وئه‌و جودايیێ دئێخته‌ ناڤبه‌را حه‌قى ونه‌حه‌قییێ؛ دا تو هێدى هێدى وێ بۆ مرۆڤان بخوينى، ومه‌ ئه‌و پارچه‌ پارچه‌ ئينا خوارێ هنده‌ك ل دويڤ هنده‌كێ، ل دويڤ سه‌رهاتى وپێتڤییێن حالی.
تو -ئه‌ى موحه‌ممه‌د- بێژه‌ دره‌وپێكه‌ران: هوين باوه‌رییێ ب قورئانێ بينن يان باوه‌رییێ نه‌ئينن؛ چونكى باوه‌رییا هه‌وه‌ وێ كاملتر لێ ناكه‌ت، ونه‌باوه‌رى ئينانا هه‌وه‌ ژى وێ كێم ناكه‌ت. هندى ئه‌و زانانه‌ يێن كيتابێن به‌رى قورئانێ بۆ هاتى، ووان ڕاستییا وه‌حییێ زانى، ئه‌گه‌ر قورئان بۆ وان هاته‌ خواندن ئه‌و ژ خودێ دترسن، ودچنه‌ سوجدێ.
وئه‌ڤێن هه‌ يێن زانين بۆ هاتییه‌دان ده‌مێ گوهـ ل قورئانێ دبت دبێژن: يێ پاك بت خودايێ مه‌ ژ وان گۆتنێن بوتپه‌رێس د ده‌رحه‌قى دا دبێژن، سۆزا خودايى داى ب جزادان وخه‌لاتكرنێ ڕاستییه‌ك بوو هه‌ر دێ ب جهـ ئێت.
وئه‌و ڕوییێ خۆ ب سوجده‌ ڤه‌ دداننه‌ عه‌ردى، و ژ كارتێكرنا قورئانێ ل سه‌ر وان ئه‌و دكه‌نه‌ گرى، وگوهدانا قورئانێ ترسێ وخۆشكاندنا بۆ فه‌رمانا خودێ ل وان زێده‌ دكه‌ت.
تو بێژه‌ بوتپه‌رێسێن ملله‌تێ خۆ يێن كافرى ب دوعايا ته‌ كرى ده‌مێ ته‌ گۆتى ئه‌ى ئه‌للاهـ ئه‌ى ره‌حمان: هوين دوعايان ب ناڤێ ئه‌للاهى يان ب ناڤێ ره‌حمانى بكه‌ن، و ب هه‌ر ناڤه‌كێ وى يێ هوين دوعايان پێ ژ وى بكه‌ن دورسته‌؛ چونكى ئه‌و هه‌ر يه‌كه‌، وناڤێن وى هه‌مى دباشن. و د نڤێژێ دا تو ده‌نگێ خۆ ب خواندنێ بلند نه‌كه‌ كو بوتپه‌رێسان گوهـ ل ته‌ ببت، وهند ده‌نگێ خۆ نزم ژى نه‌كه‌ كو هه‌ڤالێن ته‌ گوهـ لێ نه‌بت، وتو د مه‌سه‌لێ دا يێ ناڤنجى به‌.
وتو بێژه‌: حه‌مد بۆ وى خودايى بن يێ هێژاى هه‌مى حه‌مدێ، ئه‌وێ د خوداينییا خۆ دا يێ دوير ژ زارۆك وشريكان، وچو سه‌ركار ژ به‌نییێن وى بۆ وى نينن ئه‌وه‌ زه‌نگينێ خودان هێز، وتو ب مه‌زنییه‌كا تمام وى مه‌زن بكه‌ وحه‌مدا وى بكه‌ وپه‌رستنێ بۆ وى ب تنێ بكه‌، وديندارییا ته‌ هه‌مى بلا بۆ وى بت.
حه‌مد وسوپاسى هه‌مى بۆ خودايى بن، ئه‌وێ ژ كه‌ره‌ما خۆ قورئان بۆ به‌نییێ خۆ وپێغه‌مبه‌رێ خۆ موحه‌ممه‌دى -سلاڤ لێ بن- ئينايه‌ خوارێ، ووى چو مه‌يلدارییا ژ حه‌قییێ نه‌كرییه‌ تێدا.
خودێ ئه‌و كره‌ كيتابه‌كا ڕاست، چو خه‌له‌تى وهه‌ڤدژى تێدا نينن؛ دا ئه‌و كافران ژ وێ عه‌زابا دژوارا ژ نك وى دێ ئێت بترسينت، ومزگينییێ بده‌ته‌ وان يێن باوه‌رى ب خودێ وپێغه‌مبه‌رێ وى ئيناى، وكارێن چاك كرين، كو خێره‌كا مه‌زن كو به‌حه‌شته‌ بۆ وان هه‌يه‌.
ئه‌و هه‌روهه‌ر د ڤێ خۆشییێ دا دێ مينن وچو جاران ژێ ده‌رناكه‌ڤن.
ودا ئه‌و ب ڤێ قورئانێ بوتپه‌رێسان بترسينت ئه‌وێن گۆتين: خودێ زارۆيه‌ك هه‌يه‌.
چو زانينه‌ك ل نك ڤان بوتپه‌رێسان ب ڤێ چه‌ندێ نينه‌ كو ئه‌و دبێژن خودێ زارۆيه‌ك هه‌يه‌، كا چاوا چو زانين ب ڤێ چه‌ندێ ل نك بابێن وان ژى يێن ئه‌و چاڤ لێ دكه‌ن نه‌بوو، يا مه‌زنه‌ ئه‌ڤ په‌يڤا كرێتا ژ ده‌ڤێ وان ده‌ردكه‌ڤت، ژ گۆتـنـه‌كـا دره‌و پێڤه‌تر ئـه‌و چو تشته‌كێ دى نابێژن.
ونه‌دويره‌ تو -ئه‌ى موحه‌ممه‌د- ژ خه‌م وقه‌هران دا نه‌فسا خۆ بكوژى كو ملله‌تێ ته‌ پشت دايه‌ ته‌، وباوه‌رى ب ڤێ قورئانێ نه‌ئين
هندى ئه‌مين هه‌ر تشته‌كێ ل سه‌ر عه‌ردى هه‌ى ژ چێكرییان مه‌ كره‌ خه‌مل وجوانى بۆ عه‌ردى، ومفا بۆ خه‌لكى؛ دا ئه‌م وان بجه‌ڕبينين كانێ كى ژ وان كارێ وى باشتره‌، وكى ژ وان كارێ وى خرابتره‌، وهه‌ر كه‌سه‌كى جـزايێ ئه‌و هه‌ژى بت ئه‌م دێ ده‌ينێ.
وهندى ئه‌مين گاڤا دنيا خلاس بوو وێ خه‌ملا ل سه‌ر عه‌ردى مه‌ داناى ئه‌م هه‌مییێ دێ كه‌ينه‌ ئاخه‌كا بێ شينكاتى.
تو -ئه‌ى موحه‌ممه‌د- هزر نه‌كه‌ كو سه‌رهاتییا خودانێن شكه‌فتێ وئه‌و ده‌پێ ناڤێن وان ل سه‌ر هاتينه‌ نڤيسين ژ ئايه‌تێن مه‌ يا عه‌جيب وغه‌ريب بوو؛ چونكى چێكرنا عه‌رد وعه‌سمانان وتشتێ د ناڤ دا ژ وێ چه‌ندێ عه‌جێبتره‌.
تـو -ئه‌ى موحه‌ممه‌د- به‌حس بكه‌ ده‌مێ وان گه‌نجێن خودان باوه‌ر ژ ترسێن هندێ دا كو ملله‌تێ وان وان دسه‌ردا ببه‌ن و ل صه‌نه‌م په‌رێسییێ ڤه‌گه‌ڕينن خۆ ب شكه‌فتێ ڕا گه‌هاندى، وگۆتى: خودايێ مه‌ تو دلۆڤانییه‌كێ ژ نك خۆ بده‌ مه‌، كو مه‌ پێ ڕابگرى، و ژ خرابییێ بپارێزى، وتو ڕێكا دورست يا كو مه‌ دگه‌هينته‌ وى كارێ تو حه‌ز ژێ دكه‌ى ل به‌ر مه‌ ب ساناهى بێخه‌؛ دا ئه‌م ببينه‌ ژ وان سه‌رڕاستێن ڕێ ل به‌ر خۆ به‌رزه‌ نه‌كرى.
ڤێجا مه‌ خه‌وا گران ب سه‌ر وان دا به‌ردا، ئينا ئه‌و گه‌له‌ك سالان مانه‌ د شكه‌فتێ ڤه‌.
پاشى مه‌ ئه‌و ژ خه‌وێ هشياركرن؛ دا ئه‌م بزانين كانێ كى ژ هه‌ردو ده‌سته‌كێن د ده‌مێ مانا وان دا ب هه‌ڤڕكى چووين بۆ هژمارێ بـنـه‌جهتره‌، وكانێ ئه‌و ڕۆژه‌كێ يان دانه‌كێ ڕۆژێ مابوون، يان ژى ده‌مه‌كێ درێژ مابوون؟
ئه‌ى موحه‌ممه‌د ئه‌م به‌حسێ وان ب ڕاستى ودورستى بۆ ته‌ دبێژين. هندى خه‌لكێ شكه‌فتێنه‌ هنده‌ك گه‌نج بوون باوه‌رى ب خودايێ خۆ ئينابوو و د گازییا وى هاتبوون، ومه‌ هيدايه‌ت وموكمییا ل سه‌ر حه‌قییێ ل وان زێده‌ كربوو.
ومه‌ دلێن وان ب باوه‌رییێ ب هێز ئێخست بوون، ومه‌ موكمى ودژوارى ل سه‌ر باوه‌رییێ دابوو وان، ده‌مێ ئه‌و ل به‌ر سنگێ مه‌لكێ كافر ڕابووين ووى لۆمه‌ى وان كرى سه‌را هێلانا وان بۆ صه‌نه‌م په‌رێسییێ ڤێجا وان گۆتێ: خودايێ مه‌ يێ ئه‌م په‌رستنێ بۆ وى دكه‌ين خودايێ عه‌سمانان وعه‌ردییه‌، ژ وى پێڤه‌تر ئه‌م په‌رستنا چو خودايێن دى ناكه‌ين، ئه‌گه‌ر ئه‌م تشته‌كێ دى ژبلی ڤێ گۆتنێ بێژين ئه‌و مه‌ گۆتنه‌كا دوير ژ حه‌قییێ گۆت.
هنده‌ك ژ وان گۆته‌ هنده‌كان: ئه‌ڤه‌ ملله‌تێ مه‌ ژبلی خودێ هنده‌ك خوداوه‌ندێن دى بۆ خۆ داناينه‌، كانێ بلا ئه‌و ده‌ليله‌كێ ئاشكه‌را ل سه‌ر ڤى عيباده‌تێ خۆ بينن، ڤێجا كه‌س ژ وى زۆردارتر نينه‌ يێ ژ نك خۆ دره‌وه‌كێ ژ كيسێ خودێ بكه‌ت وشريكان بۆ وى د په‌رستنێ دا بدانت.
وكو هه‌وه‌ ژ به‌ر دينى خۆ ژ ملله‌تێ خۆ ڤه‌ده‌ركر، وهه‌وه‌ ئه‌و خوداوه‌ندێن ئه‌و په‌رستنێ بۆ دكه‌ن ژبلی خودێ هێلان، هوين بۆ عيباده‌تكرنا خودايێ خۆ يێ ب تنێ هه‌ڕنه‌ د شكه‌فتێ ڤه‌ ل چياى، خودايێ هه‌وه‌ ژ دلۆڤانییا خۆ هندێ دێ ده‌ته‌ هه‌وه‌ يا هوين ل دنيايێ وئاخره‌تێ پێ ستاره‌ ببن، ووه‌سا كارێ هه‌وه‌ دێ ل به‌ر هه‌وه‌ ب ساناهى ئێخت كـو هويـن د ژيـنـا خۆ دا مفاى ژێ ببينن.
ڤێجا ده‌مێ وان ئه‌ڤ چه‌نده‌ كرى خودێ ئه‌و نڤاندن وپاراستن. وتـو -ئه‌ى بينه‌رێ وان- دێ بينى ده‌مێ ڕۆژ ژ ڕۆژهه‌لاتێ ده‌ردكه‌ڤت ل لايێ وان يێ ڕاستێ دده‌ت، وئه‌گه‌ر ئه‌و ئاڤابوو ل لايێ وان يێ چه‌پێ ئاڤا دبت، وئه‌و يێن ل جهه‌كێ به‌رفره‌هـ ژ شكه‌فتێ، ڤێجا گه‌رما ڕۆژێ كارى د وان ناكه‌ت وبا ژى ژ وان نائێته‌ بڕين، ئه‌ڤا هه‌ يا مه‌ د گه‌ل ڤان گه‌نجان كرى ژ نيشانێن شيانا خودێ بوو. هه‌چییێ خودێ ته‌وفيقا وى بده‌ت وبه‌رێ وى بده‌ته‌ هيدايه‌تێ ئه‌و ئه‌وه‌ يێ به‌رێ وى بۆ حه‌قییێ هاتییه‌ دان، وهه‌چییێ ئه‌و ته‌وفيقا وى بۆ وێ چه‌ندێ نه‌ده‌ت تو چو هاريكاران بۆ وى نابينى به‌رێ وى بده‌ته‌ حه‌قییێ؛ چونكى ڕێنيشادان وبه‌رزه‌كرن ب ده‌ستێ خودێ‌یه‌.
وتو -ئه‌ى بينه‌ر- دێ هزر كه‌ى خه‌لكێ شكه‌فتێ دهشيارن، وئه‌و ب خۆ دنڤستينه‌، وئه‌م چاڤدێرییێ ل وان دكه‌ين، ده‌مێ ئه‌و دنڤستى جار ئه‌م وان ب لايێ ڕاستێ ڤه‌ وه‌ردگێڕين وجار ژى ب لايێ چه‌پێ ڤه‌؛ دا له‌شێن وان ل سه‌ر عه‌ردى نه‌ڕزن، وئه‌و صه‌يێ د گه‌ل وان هه‌ردو ده‌ستێن خۆ ل به‌ر ده‌رێ شكه‌فتێ درێژ كربوون، ئه‌گه‌ر ته‌ ئه‌و ديتبان تو دا ژ وان ڕه‌ڤى، ودلێ ته‌ ژ به‌ر وان دا تژى ترس بت.
وكانێ چاوا مه‌ ل ڤى ده‌مێ درێژ ئه‌و نڤاندن پاشى مه‌ ئه‌و هشياركرن بێى ئه‌و بێنه‌ گوهاڕتن؛ دا ئه‌و پسيارێ ژێك بكه‌ن: ئه‌ڤه‌ چه‌نده‌ ئه‌م ل ڤێرێ دنڤستى؟ هنده‌ك ژ وان گۆت: ڕۆژه‌كێ يان دانه‌كێ ڕۆژێ ئه‌م يێن نڤستين، وهنده‌كێن دى يێن مه‌سه‌له‌ ل به‌ر ئالۆز بووى گۆت: هوين وێ چه‌ندێ بهێلنه‌ ب هيڤییا خودێ ڤه‌، وخودايێ هه‌وه‌ ب وى ده‌مێ هوين ماين زاناتره‌، ڤێجا هوين يه‌كى ژ خۆ ب ڤان پارێن خۆ يێن زيڤى ڤه‌ بهنێرنه‌ باژێرێ مه‌ وبلا ئه‌و به‌رێ خۆ بده‌تێ كانێ خوارنا كێ پاقژتر وحه‌لالتره‌؟ بلا ئه‌و خوارنه‌كێ بۆ مه‌ ژێ بكڕت وبينت، وبلا ئه‌و د كڕينا خۆ دا يێ نه‌رم بت دا ئه‌و ب مه‌ نه‌حه‌سيێن، وئه‌م ئاشكه‌را نه‌بين، وچو مرۆڤ ب هه‌وه‌ نه‌حه‌سيێن.
ئه‌گه‌ر ملله‌تێ هه‌وه‌ ب سه‌ر هه‌وه‌ هل ببن ئه‌و دێ به‌ران ل هه‌وه‌ بارينن، حه‌تا هه‌وه‌ دكوژن، يان ژى دێ هه‌وه‌ ل دينێ خۆ زڤڕينن، ڤێجا هوين دێ بنه‌ كافر، وئه‌گه‌ر هه‌وه‌ وه‌ كر هوين قه‌ت ناگه‌هنه‌ مرادا خۆ كو چوونا به‌حه‌شتییه‌.
وكانێ چاوا مه‌ گه‌له‌ك سالان ئه‌و نڤاندن، پاشى مه‌ ئه‌و هشياركرن، مه‌ خه‌لكێ وى زه‌مانى ب وان ئاگه‌هدار كرن، پشتى كو خودانێ فرۆشگه‌هێ ب ڕێكا جوينێ ده‌رهه‌مێن وان ب وان حه‌سياى؛ دا مرۆڤ بزانن هندى سۆزا خودێ‌یه‌ كو دێ مرییان ڕاكه‌ته‌ڤه‌ يا ڕاسته‌، وكو هندى قيامه‌ته‌ هه‌ر دێ ئێت وچو گومان تێدا نينه‌، ده‌مێ ئه‌وێن ب سه‌ر خه‌لكێ شكه‌فتێ هلبووين د ناڤبه‌را خۆ دا د مه‌سه‌لا قيامه‌تێ دا ب هه‌ڤڕكى چووين: هنده‌كان باوه‌رى پێ هه‌بوو وهنده‌كان باوه‌رى پێ نه‌بوو، ڤێجا خودێ ئاگه‌هداركرنا وان ب خه‌لكێ شكه‌فتێ كره‌ هێجه‌ت بۆ خودان باوه‌ران. وپشتى مه‌سه‌لا وان ئاشكه‌را بووى، وئه‌و مرين، ده‌سته‌كه‌كێ ژ خه‌لكى گۆت: هوين ل به‌ر ده‌رێ شكه‌فتێ ئاڤاهییه‌كى ئاڤاكه‌ن كو وان ڤه‌شێرت، ووان بهێلنه‌ ل جهێ وان، خودايێ وان ب حالێ وان زاناتره‌، وئه‌وێن خودان گۆتن وده‌سهه‌لات د ناڤ وان دا گۆت: ئه‌م مزگه‌فته‌كێ بۆ عيباده‌تى دێ ل جهێ وان ئاڤاكه‌ين. وپێغه‌مبه‌رى -سلاڤ لێ بن- يا حه‌رامكرى كو ئه‌م گۆڕين پێغه‌مبه‌ر وچاكان بكه‌ينه‌ مزگه‌فت، هه‌ر وه‌سا وى ئه‌م يێن پاشڤه‌ لێداين ژ ئاڤاكرنا ل سه‌ر قه‌بران، وگێچكرن ونڤيسينا ل سه‌ر.
هنده‌ك ژ وان يێن دان وستاندنێ د ده‌رحه‌قا وان دا دكه‌ن ژ كيتابییان دێ بێژن: خه‌لكێ شكه‌فتێ سێ كه‌س بوون، صه‌يێ وان يێ چارێ بوو، وهنده‌كێن دى دبێژن: ئه‌و پێنج بوون، وصه‌يێ وان يێ شه‌شێ بوو، وگۆتنا ڤان هه‌ردو ده‌سته‌كان خه‌به‌ردانه‌كا بێ ده‌ليله‌، وهنده‌كێن دى دبێژن: ئه‌و حه‌فت بوون، وصه‌يێ وان يێ هه‌شتێ بوو، تو -ئه‌ى موحه‌ممه‌د- بێژه‌: خودايێ من ب هژمارا وان زاناتره‌، كێم كه‌س ژ خه‌لكى هژمارا وان دزانن. ڤێجا ژ هه‌ڤڕكییه‌كا ب سه‌رڤه‌ سه‌رڤه‌ پێڤه‌تر تو چو جڕه‌ى د گه‌ل كيتابییان نه‌كه‌ ل دۆر مه‌سه‌لا هژمارا وان، ب تنێ تو وه‌حییێ بۆ وان بخوينه‌، وپسيارا حالێ وان وهژمارا وان تو ژ وان نه‌كه‌؛ چونكى ئه‌و وێ چه‌ندێ نزانن.
وبۆ وى تشتێ ته‌ كرییه‌ دلێ خۆ كو بكه‌ى تو نه‌بێژه‌: سوباهى ئه‌ز دێ وى تشتى كه‌م.
وه‌سا تێ نه‌بت كو تو وى كارى ب حه‌زكرنا خودێ ڤه‌ گرێده‌ى، وبێژى: ئه‌گه‌ر خودێ حه‌ز بكه‌ت. و ل ده‌مێ خۆ ژ بيرڤه‌كرنێ تو خودايێ خۆ ل بيرا خۆ بينه‌ وبێژه‌: ئه‌گه‌ر خودێ حه‌ز بكه‌ت، وهه‌ر جاره‌كا ته‌ ژ بيركر تو خودێ ل بيرا خۆ بينه‌ڤه‌، چونكى بيرئينانا خودێ ژبيركرنێ ناهێلت، وبێژه‌: به‌لكى خودايێ من به‌رێ من بده‌ته‌ هيدايه‌تێ وڕێكا نێزيكتر يا مرۆڤى دگه‌هينته‌ سه‌رڕاستییێ.
وئه‌و گه‌نج سێ سه‌د ونه‌هـ سالان مابوونه‌ نڤستى.
وئه‌گه‌ر پسيارا ده‌مێ مانا وان د شكه‌فتێ ڤه‌ ژ ته هاته‌كرن، وته‌ چو زانين پێ نه‌بت وخودێ بۆ ته‌ نه‌گۆتبت، تو چو تشتان ژ نك خۆ نه‌بێژه‌، به‌لێ تو بێژه‌: خودێ ب ده‌مێ مانا وان زاناتره‌، زانينا تشتێ نه‌به‌رچاڤ ل عه‌سمانان وعه‌ردى بۆ ویيه‌، تو ژ ديتن وگوهـ لێ بوونا وى يا كو دۆر ل هه‌ر تشته‌كى گرتى عه‌جێبگرتى ببه‌. ژبلی وى خه‌لكى چو سه‌ركار نينن كارێ وان ب ڕێڤه‌ ببه‌ت، ووى د حوكم وشريعه‌ت وقه‌ده‌را خۆ دا چو هه‌ڤپشك نينن.
وتو وێ بخوينه‌ يا خودێ ژ قورئانێ ب وه‌حى بۆ ته‌ ئينايه‌ خوارێ، هــندى قـورئانه‌ ئه‌و كيتابه‌ يا چو گوهۆڕين بۆ په‌يڤێن وێ نه‌بن ژ به‌ر ڕاستى ودادییا وان، وژبلی خودايێ خۆ تو كه‌سێ نابينى هاوارێن خۆ بگه‌هينییێ، وخۆ پێ بپارێزى.
وتو -ئه‌ى موحه‌ممه‌د- بێهنا خۆ د گه‌ل وان هه‌ڤالێن خۆ يێن هه‌ژار فره‌هـ بكه‌ ئه‌وێن خودايێ خۆ ب تنێ دپه‌رێسن، و ل سپێده‌ وئێڤاران دوعايان ژ وى دكه‌ن، وان ب وێ چه‌ندێ كنارێ وى دڤێت، وتو د گه‌ل وان ڕوينه‌ وتێكه‌لییا وان بكه‌، وبه‌رێ خۆ ژ وان وه‌رنه‌گێڕه‌ كافران ب مهانا خۆشيبرنا ب خه‌ملا ژينا دنيايێ، وتو گوهدارییا وى نه‌كه‌ يێ مه‌ دلێ وى ژ زكرێ خۆ بێ ئاگه‌هـ كرى، ووى دلچوونێن خۆ ب سه‌ر گوهدارییا خودايێ خۆ ئێخستين، ومه‌سه‌لا وى د هه‌مى كارێ وى دا بوويه‌ زه‌عێبوون وتێچوون.
وتو بێژه‌ ڤان بێ ئاگه‌هان: ئه‌وا ئه‌ز بۆ هه‌وه‌ پێ هاتيم ئه‌وه‌ حه‌قییا ژ نك خودايێ هه‌وه‌ هاتى، ڤێجا هه‌چییێ ژ هه‌وه‌ بڤێت باوه‌رییێ پێ بينت ودويكه‌فتنا وێ بكه‌ت بلا وه‌ بكه‌ت ئه‌و بۆ وى چێتره‌، وهه‌چییێ بڤێت كافرییێ پێ بكه‌ت بلا بكه‌ت، وهه‌ما وى زۆردارى ل خۆ كرییه‌. هندى ئه‌مين مه‌ بۆ كافران ئاگره‌كێ دژوار ئاماده‌كرییه‌ شويرها وى دۆرا ل وان گرتى، وئه‌گه‌ر ئه‌ڤ كافره‌ د ئاگرى دا هه‌وار بكه‌ن و ژ تێهنا خۆ يا دژوار دا ئاڤێ بخوازن، ئاڤه‌كا وه‌كى زه‌يته‌كا شێلی وزێده‌ كه‌لاندى يا ڕوییان دبرێژت دێ بۆ وان ئێت. پيسه‌ ڤه‌خوارنه‌ ئه‌ڤ ڤه‌خوارنا تێهنا وان نه‌شكێنت به‌لكى پتر لێ دكه‌ت، وئاگر خرابه‌ جهه‌ بۆ وان. و د ڤێ ئايه‌تێ دا گه‌ف وگوڕه‌كا دژوار هه‌يه‌ بۆ وى يێ پشت بده‌ته‌ حه‌قییێ، وباوه‌رییێ ب په‌ياما موحه‌ممه‌دى -سلاڤ لێ بن- نه‌ئينت، وكارى پێ نه‌كه‌ت.
هندى ئه‌ون يێن باوه‌رى ب خودێ وپێغه‌مبه‌رێ وى ئيناى وكارێن چاك كرين مه‌زنترين خێر بۆ وان هه‌يه‌، هندى ئه‌مين ئه‌م خێرا وان زه‌عێ ناكه‌ين، وبه‌رانبه‌ر كارێ وان يێ چاك ئه‌م تشته‌كى ژێ كێم ناكه‌ين.
ئه‌وێن هه‌ يێن باوه‌رى ئيناى هنده‌ك به‌حه‌شت بۆ وان هه‌نه‌ ئه‌و هه‌روهه‌ر تێدا دمينن، ڕويبارێن ئاڤ شرين د بن خانى وجهێن وان دا دچن، بازنێن زێڕى ل به‌ر وان دئێته‌كرن، وهنده‌ك جلكێن كه‌سك يێن ژ ئارميشێ ته‌نك وستوير هاتينه‌ چێكرن ئه‌و ل به‌ر خۆ دكه‌ن، وئه‌و د وان به‌حه‌شتان دا پال دده‌نه‌ سه‌ر وان ته‌ختێن په‌رده‌يێن جوان ب سه‌ردا هاتينه‌ به‌ردان، خۆش جزايه‌ جزايێ وان، وبه‌حه‌شت باش جهـ وواره‌ بۆ وان.
وتو -ئه‌ى موحه‌ممه‌د- بۆ كافرێن ملله‌تێ خۆ مه‌ته‌لا وان هه‌ردو زه‌لامان بينه‌ ئه‌وێن ژ ملله‌ته‌كێ بۆرى: يه‌ك ژ وان يێ خودان باوه‌ر بوو، ويێ دى يێ كافر بوو، ومه‌ دو ره‌زێن ترى دابوونه‌ يێ كافر، و ل دۆرێن هه‌ر دووان مه‌ كربوونه‌ دارقه‌سپێن مشه‌، و ل نيڤا وان مه‌ گه‌له‌ك شينكاتییێ جودا جودا و ب مفا دابوو.
هه‌ردو ره‌زان به‌ر ژ خۆ دابوو وچو يێ ژێ كێم نه‌بوو، ومه‌ د ناڤ هه‌ر دووان ڕا ڕويباره‌ك بربوو دا ب ساناهى ئه‌و بێنه‌ ئاڤدان.
وخودانێ وان هه‌دو ره‌زان هنده‌ك به‌رهه‌م ومالێ دى ژى هه‌بوو، ئينا وى ب دفن بلندى ڤه‌ گۆته‌ هه‌ڤالێ خۆ يێ خودان باوه‌ر ده‌مێ وى دان وستاندن د گه‌ل دكر: مالێ من ژ يێ ته‌ پتره‌ وئه‌ز ژ ته‌ پتر يێ ب خودانم ويێ پشت گه‌رمترم.
وئه‌و چوو ناڤ ره‌زێ خۆ، ل وى ده‌مێ ئه‌و يێ زۆردار بۆ خۆ كو وى كوفر ب ڕابوونا پشتى مرنێ كرى، و ژ هاتنا قيامه‌تێ يێ ب گومان، ڤێجا كه‌يفا وى ب فێقییێ وى هات، له‌و گۆت: ئه‌ز باوه‌ر ناكه‌م ئه‌ڤ ره‌زه‌ جاره‌كێ دێ پويچ بت.
وئه‌ز باوه‌ر ناكه‌م قيامه‌ت ژى دێ ڕابت، وئه‌گه‌ر خۆ -من گرتى- قيامه‌ت ڕابوو ژى وه‌كى تو دبێژى ئه‌ى خودان باوه‌رۆ، وئه‌ز بۆ نك خودايێ خۆ هاتمه‌ زڤڕاندن ژى تشته‌كێ ژ ڤى ره‌زى باشتر وچێتر ئه‌ز دێ ل نك خودێ بينم؛ چونكى من قه‌در وبهايێ خۆ ل نك وى هه‌يه‌.
هه‌ڤالێ وى يێ خودان باوه‌ر ده‌مێ دان وستاندن د گه‌ل وى كرى گۆتێ: چاوا تو كوفرێ ب وى خودايى دكه‌ى يێ تو ژ ئاخێ ئافراندى، پاشى ژ چپكه‌كا ئاڤێ، پاشى تو كرییه‌ مرۆڤه‌كێ دورست وكامل؟ و د ڤێ دان وستاندنێ دا ده‌ليله‌ك هه‌يه‌ كو ئه‌وێ شياى ل ده‌سپێكێ ئافراندنێ بكه‌ت، دێ شێت دوباره‌ وان زڤڕينته‌ڤه‌.
ئه‌ڤ ئاخفتنێت تو دبێژى ، ئه‌ڤ كوفریێت تو دكه‌ی ئه‌ز نابێژم ، ئه‌دبێژم ئه‌ڤێ ئه‌ڤ قه‌نجیه‌ دگه‌ل منكرین هه‌ر خودێ یه‌ و ئه‌ز كه‌سێ دگه‌ل خودێ ناكه‌مه‌ شریك
و ده‌مێ تو چوويه‌ ناڤ ره‌زێ خۆ وكه‌يفا ته‌ پێ هاتى بلا ته‌ حه‌مدا خودێ كربا وته‌ گۆتبا: ئه‌ڤه‌ ئه‌وه‌ يێ خودێ بۆ من حه‌زكرى، ئه‌گه‌ر نه‌ خودێ با ئه‌ز نه‌دشيام ب ده‌ست خۆ بێخم. ئه‌گه‌ر تو ببينى مالێ من وعه‌يالێ من ژ يێن ته‌ دكێمترن.
به‌لكى خودايێ من تشته‌كێ ژ ره‌زێ ته‌ چێتر بده‌ته‌ من، و ژ به‌ر كوفرا ته‌ ئه‌و وێ قه‌نجییێ ژ ته‌ بستينت يا وى دايه‌ ته‌، وعه‌زابه‌كێ ژ عه‌سمانى ب سه‌ر ره‌زێ ته‌ دا بهنێرت، ڤێجا ئه‌و ببته‌ عه‌رده‌كێ خرش وحلی يێ مرۆڤ لێ بته‌حست، وچو شينكاتى لێ شين نه‌بت.
يان ژى ئاڤا وى يا ئه‌و پێ دئێته‌ ئاڤدان د عه‌ردى دا بچت، ڤێجا تو نه‌شێى وێ ئاڤێ بينيه‌ ده‌رێ.
وئه‌و چێبوو يا خودان باوه‌رى گۆتى، وره‌ز پويچ بوو، ڤێجا چ تشت لێ نه‌ما، ئينا ئه‌و كافر ما له‌پێن خۆ لێكدان ژ خه‌م وكۆڤانان دا ل سه‌ر وى مالێ وى لێ خه‌رج كرى، وئه‌و ره‌ز ب سه‌رێك دا هات بوو ويێ ڤالا بوو، ووى دگۆت: خوزى من بهايێ قه‌نجییێن خودێ زانيبا ومن چو شريك بۆ خودێ نه‌دانابان. وئه‌ڤ په‌شێمانییا وى ل وى ده‌مى بوو كو په‌شێمانى مفايێ وى نه‌ده‌ت.
وچو ده‌سته‌ك ژ وان يێن وى مه‌دحه‌ بۆ خۆ پێ دكرن نه‌بوون عه‌زابا خودێ ژ وى پاشڤه‌ لێ بده‌ن، وئه‌و ب خۆ ژى ب هێز وشيانا خۆ نه‌دشيا وێ ژ خۆ دوير بكه‌ت.
ل ده‌مێ ڤان ڕه‌نگه‌ ته‌نگاڤییان پشته‌ڤانى وسه‌ركارى يا خودايێ حه‌ق ب تنێ‌یه‌، جزايێ وى چێتره‌، وئه‌و دويماهییا ئه‌و دده‌ته‌ به‌نییێن خۆ يێن خودان باوه‌ر باشتره‌.
وتو -ئه‌ى موحه‌ممه‌د- بۆ مرۆڤان -و ب تايبه‌تى بۆ خۆمه‌زنكه‌ران ژ وان- مه‌ته‌لا وێ دنيايێ يا ئه‌و پێ دسه‌ردا چووين بينه‌، هندى ئه‌وه‌ ئه‌و د خه‌ملا خۆ يا به‌روه‌خت و د چوونا خۆ يا ب له‌ز دا وه‌كى ئاڤه‌كێ يه‌ يا خودێ ژ عه‌سمانى ئينايه‌ خوارێ ڤێجا ب ئانه‌هییا وى شينكاتى پێ ده‌ركه‌فتى، وكه‌سك بووى، وده‌مه‌كێ كێم ب ڤى ڕه‌نگى ماى پاشى ئه‌ڤ شينكاتییه‌ هشك بووى وبوويه‌ پيش وباى ئه‌و ل هه‌مى لايان به‌لاڤ كرى. وخودێ ل سه‌ر هه‌ر تشته‌كى يێ خودان شيان بوو، يه‌عنى شيانا وى ل سه‌ر هه‌ر تشته‌كى يا مه‌زنه‌.
مال وعه‌يال جوانى وهێزه‌ د ڤێ دنيايا به‌روه‌خت دا، وكارێن چاك -و ب تايبه‌تى زكرێ خودێ- ل نك خودايێ چێتر وباشتره‌، وئه‌ڤ كريارێن چاك باشترين تشته‌ مرۆڤ يێ پێ ب هيڤى بت كو خودێ خێرا وان بده‌تێ، و ل ئاخره‌تێ ئه‌و وێ ب ده‌سـت خۆ بێخت يا ئه‌و د دنيايێ دا ژێ ب هيڤى.
وتو بۆ وان به‌حسێ وێ ڕۆژێ بكه‌ يا ئه‌م تێدا چيايان ژ جهێ وان ڕادكه‌ين، وتو عه‌ردى دبينى يێ ئاشكه‌رايه‌، چو تشته‌ك ل سه‌ر نينه‌ وى ڤه‌شێرت ژ وان چێكرییێن به‌رێ ل سه‌ر هه‌ين، ومه‌ هه‌مى مرۆڤ يێن به‌راهییێ ودويماهییێ بۆ حسێبێ كۆم كرن، وكه‌سه‌ك ژ وان مه‌ نه‌هێلا.
وئه‌و هه‌مى ڕێز ڕێز بۆ خودايێ ته‌ هاتنه‌ به‌رچاڤ كرن، كه‌سه‌ك ژ وان نائێته‌ ڤه‌شارتن، ب ڕاستى مه‌ ئه‌و هه‌مى ڕاكرنه‌ڤه‌، وهوين كت كته‌ هاتنه‌ نك مه‌، وه‌كى جارا يه‌كێ مه‌ هوين ئافراندين، به‌لكى هه‌وه‌ هزر دكر كو ئه‌م چو ژڤانان بۆ هه‌وه‌ نادانين هه‌وه‌ تێدا ڕاكه‌ينه‌ڤه.
وكيتابا كريارێن هه‌ر يه‌كى د ده‌ستێ وى يێ ڕاستێ يان يێ چه‌پێ دا هاته‌ دانان، ڤێجا تو دێ بينى گونه‌هكار ژ وى تشتێ ئه‌و تێدا و ژ به‌ر وان تاوانێن وان كرين ب ترسن، وده‌مێ ئه‌و وێ كيتابێ دبينن ئه‌و دبێژن: وه‌ى بۆ تێچوونا مه‌! ئه‌ڤه‌ چيه‌ ڤێ كيتابێ نه‌ تشته‌كێ بچويك ونه‌ يێ مه‌زن نه‌هێلايه‌ هه‌مى يێ نڤيسى؟! وهه‌ر تشته‌كێ وان ل دنيايێ كرى ئه‌و دبينن يێ ئاماده‌يه‌. وخودايێ ته‌ هندى دندكه‌كێ زۆردارییێ ل يه‌كى ناكه‌ت.
وتو به‌حس بكه‌ ده‌مێ مه‌ فه‌رمان ل ملياكه‌تان كرى كو بۆ ئاده‌مى بچنه‌ سوجدێ، بۆ قه‌درگرتن بۆ وى نه‌ كو بۆ عيباده‌ت، ومه‌ فه‌رمان ب وێ چه‌ندێ ل ئبليسى ژى كر، ئينا ملياكه‌ت هه‌مى چوونه‌ سوجدێ، به‌لێ ئبليسى ئه‌وێ ژ ئه‌جنان گوهدارییا خودايێ خۆ نه‌كر، و ژ خۆمه‌زنكرن ودلڕه‌شى نه‌چوو سوجدێ. ئه‌رێ ڤێجا هوين وى ودوونده‌ها وى بۆ خۆ دكه‌نه‌ هاريكار هوين گوهدارییا وان دكه‌ن وگوهدارییا من دهێلن، وئه‌و بۆ هه‌وه‌ دوژمنترين نه‌يارن؟ پيسه‌ گوهدارییا شه‌يتانییه‌ زۆرداران ب گوهدارییا خودێ گوهاڕتى.
من ئبليس ودوونده‌ها وى -ئه‌وێن هوين گوهدارییێ بۆ دكه‌ن- ل ده‌مێ ئافراندنا عه‌سمانان وعه‌ردى ئاماده‌ نه‌كربوون، دا ئه‌ز هاريكارییێ ژ وان بخوازم، ومن هنده‌ك ژ وان ل ده‌مێ ئافراندنا هنده‌كێن دى ژى ئاماده‌ نه‌كربوون، به‌لكى ل وێ هه‌مییێ ئه‌زێ ب تنێ بووم، چو هاريكار وپشته‌ڤان من نه‌بوون، ومن ئه‌وێن خه‌لكى د سه‌ردا دبه‌ن ژ شه‌يتانان وهاريكارێن وان بۆ خۆ نه‌كرينه‌ هاريكار.
وتو وى به‌حسى بۆ وان بكه‌ ده‌مێ خودێ ل ڕۆژا قيامه‌تێ دبێژته‌ بوتپه‌رێسان: گازى وان هه‌ڤپشكێن من بكه‌ن يێن هه‌وه‌ ژ دره‌و گۆتى كو ئه‌و شريكێن منن د په‌رستنێ دا؛ دا ئه‌ڤرۆ ئه‌و هه‌وه‌ ب سه‌ربێخن، ئينا وان گازى وان كرن به‌لێ ئه‌و د به‌رسڤا وان نه‌هاتن، ومه‌ د ناڤبه‌را په‌رستڤان وپه‌رستییان دا جهه‌كێ تێبرنێ دانايه‌ ئه‌و هه‌مى تێدا تێ دچن.
وتاوانباران ئاگر ديت، ڤێجا وان باش زانى كو ئه‌و هه‌ر دێ كه‌ڤنه‌ تێدا، ووان جهه‌كێ دى بۆ خۆ نه‌ديت ئه‌و به‌رێ خۆ بده‌نێ.
و ب ڕاستى مه‌ د ڤێ قورئانێ دا گه‌له‌ك ڕه‌نگێن مه‌ته‌لان بۆ مرۆڤان ئاشكه‌را كرن؛ دا ئه‌و باوه‌رییێ پێ بينن ووجه‌كێ بۆ خۆ ژێ بگرن. ومرۆڤ ژ هه‌مى چێكرییان پتر يێ جڕه‌كێش وهه‌ڤڕكه‌.
وتشته‌ك نه‌بوو مرۆڤان ژ باوه‌رییێ پاشڤه‌ لێ بده‌ت -ده‌مێ موحه‌ممه‌د پێغه‌مبه‌ر سلاڤ لێ بن بۆ وان هاتى وقورئان د گه‌ل دا- و ژ داخوازا گونه‌هـ ژێبرن وعه‌فییا ژ خودايێ خۆ پاشڤه‌ لێ بده‌ت، هه‌ڤڕكییا وان تێ نه‌بت بۆ پێغه‌مبه‌رى، وداخوازا وان كو ڕێبازا خودێ د تێبرنا ملله‌تێن بۆرى دا ب سه‌ر وان دا بێت، يان عه‌زابا خودێ ئاشكه‌را بگه‌هته‌ وان.
وهه‌ما ئه‌م پێغه‌مبه‌ران ژ به‌ر هندێ بۆ مرۆڤان دهنێرين دا ئه‌و مزگينییێ ب به‌حه‌شتێ بده‌نه‌ خودانێن باوه‌رییێ وكارێن چاك، وخودانێن كوفرێ ونه‌گوهدارییێ ب ئاگرى بترسينن، و د گه‌ل ئاشكه‌رايیا حه‌قییێ ئه‌وێن كافر بووين ب نه‌حه‌قى هه‌ڤڕكییێ د گه‌ل پێغه‌مبه‌رێن خۆ دكه‌ن؛ دا ئه‌و ب نه‌حه‌قییا خۆ وێ حه‌قه‌يێ پويچ بكه‌ن يا پێغه‌مبه‌ر پێ هاتى، ووان كيتاب وده‌ليلێن من ووان تشتێن ئه‌و پێ هاتينه‌ ترساندن بۆ خۆ كرنه‌ پێتڕانك ويارى.
وكه‌س ژ وى زۆردارتر نينه‌ يێ ب ئايه‌تێن ئاشكه‌را يێن خودايێ وى شيره‌ت لێ بێنه‌ كرن، ڤێجا ئه‌و ڕوییێ خۆ ژێ وه‌رگێڕته‌ نه‌حه‌قییا خۆ، ووان كريارێن كرێت يێن وى كرين ئه‌و ژ بير بكه‌ت وژێ تۆبه‌ نه‌كه‌ت، هندى ئه‌مين مه‌ په‌رده‌ ل سه‌ر دلێن وان داناينه‌، ڤێجا ئه‌و د قورئانێ ناگه‌هن، ووێ خێرێ نزانن يا تێدا هه‌ى، ومه‌ كه‌ڕاتى د گوهێن وان دا دانايه‌، ڤێجا وان گوهـ لێ نابت ومفاى بۆ خۆ ژێ وه‌رناگرن، وئه‌گه‌ر تو به‌رێ وان بده‌يه‌ باوه‌رییێ ئه‌و قه‌ت د به‌رسڤا ته‌ نائێن، و ب هيدايه‌ت ناكه‌ڤن.
وخودايێ ته‌ باش گونه‌هـ ژێبرێ گونه‌هێن به‌نییێن خۆيه‌ ئه‌گه‌ر ئه‌و تۆبه‌ بكه‌ن، يێ خودان دلۆڤانییه‌ ب وان، ئه‌گه‌ر ئه‌و ڤان يێن پشت دايه‌ ئايه‌تێن وى ب وان گونه‌هێن وان كرين بگرت دێ له‌زێ د عه‌زابدانا وان دا كه‌ت، به‌لێ ئه‌و يێ ئارامه‌ له‌زێ د عه‌زابدانا وان دا ناكه‌ت، به‌لكى ژڤانه‌ك بۆ وان دانايه‌ ئه‌و دێ تێدا ئێنه‌ جزادان، وئه‌و نه‌شێن خۆ ژێ لابده‌ن يان ژێ بڕه‌ڤن.
وئه‌و گوندێن هه‌ يێن نێزيكى هه‌وه ‌-وه‌كى گوندێن ملله‌تێ هوودى وصالحى ولووطى وشوعه‌يبى- مه‌ تێبرن ده‌مێ خه‌لكێ وان ب كوفرێ زۆردارى كرى، ومه‌ ژڤانه‌ك بۆ تێبرنا وان دانا، ده‌مێ ئه‌و گه‌هشتينێ عه‌زاب ب سه‌ر وان دا هات وخودێ ئه‌و تێبرن.
وتو به‌حسێ هندێ بكه‌ ده‌مێ مووساى گۆتییه‌ خزمه‌تكارێ خۆ يووشه‌عێ كوڕێ نوونى: ئه‌ز دێ هه‌ر چم حه‌تا بگه‌همه‌ وى جهى يێ هه‌ردو ده‌ريا لێ دگه‌هنه‌ يه‌ك، يان ئه‌ز دێ ده‌مه‌كێ درێژ چم حه‌تا بگه‌همه‌ وى به‌نییێ چاك؛ دا ئه‌ز ژ وى فێر ببمه‌ وێ زانينێ يا كو ل نك من نه‌هه‌ى.
وهه‌ردووان دا ڕێ، وده‌مێ ئه‌و گه‌هشتينه‌ جهێ هه‌ردو ده‌ريا لێ دگه‌هنه‌ يه‌ك هه‌ردو ل نك كه‌ڤرى ڕوينشتـن، ووان ئه‌و نه‌هنگێ خۆ ژ بيركر يێ فه‌رمان ل مووساى هاتییه‌ كرن كو وى بۆ قويتى د گه‌ل خۆ ببه‌ت، ويووشه‌عى ئه‌و دانابوو د عه‌لبه‌كێ دا، ڤێجا نه‌هنگ زێندى بووبوو وخۆ هاڤێتبوو د ده‌ريايێ دا، ووى ڕێكه‌كا ڤه‌كرى بۆ خۆ د ده‌ريايێ دا گرتبوو.
ڤێجا ده‌مێ ئه‌و ژ وى جهى چووين يێ وان نه‌هنگ لێ ژ بيركرى ومووسا ب برسێ حه‌سيا، وى گۆته‌ خزمه‌تكارێ خۆ: فراڤينا مه‌ بۆ مه‌ بينه‌، ب ڕاستى مه‌ د ڤێ سه‌فه‌را خۆ دا وه‌ستيان ديت.
خزمه‌تكارێ وى گۆتێ: ئه‌رێ ل بيرا ته‌يه‌ ده‌مێ ئه‌م چووينه‌ نك وى كه‌ڤرى يێ مه‌ بێهنا خۆ ل نك ڤه‌داى؟ من ژ بيركربوو ئه‌ز مه‌سه‌لا نه‌هنگى بۆ ته‌ بێژم، وهه‌ما شه‌يتانى ژ بيرا من بربوو ئه‌ز مه‌سه‌لا وى بۆ ته‌ بێژم، هندى نه‌هنگه‌ ل وێرێ ب رح كه‌فتبوو، وخۆ هاڤێتبوو د ده‌ريايێ دا، ووى ڕێكه‌ك بۆ خۆ تێدا كربوو، ومه‌سه‌لا وى يا عه‌جێب بوو.
مووساى گۆت: ئه‌وا چێ بووى ئه‌و بوو يا مه‌ دخواست، وئه‌و نيشانه‌كه‌ بۆ من ئه‌ز پێ ب جهێ به‌نییێ چاك بكه‌ڤم، ئينا هه‌ردو ل شوين پییێن خۆ زڤڕين حه‌تا گه‌هشتينه‌ جهێ كه‌ڤر لێ.
ئينا وان ل وێرێ به‌نییه‌كێ چاك ژ به‌نییێن مه‌ ديت كو خدره‌ سلاڤ لێ بن -وئه‌و پێغه‌مبه‌ره‌كه‌ ژ پێغه‌مبه‌رێن خودێ ويێ مرى-، مه‌ دلۆڤانییه‌ك ژ نك خۆ دابوويێ، ومه‌ ژ نك خۆ زانينه‌كا مه‌زن نيشا وى دابوو.
ئينا مووساى سلاڤ كرێ، وگۆتێ: ئه‌رێ دێ ده‌ستويرییێ ده‌ى كو ئه‌ز ب دويڤ ته‌ بكه‌ڤم؛ دا تو هنده‌كێ ژ وێ زانينا خودێ نيشا ته‌ داى نيشا من بده‌ى كو ئه‌ز پێ سه‌رڕاست ببم ومفاى ژێ وه‌ربگرم؟
خدرى گۆتێ: هندى تويى -ئه‌ى مووسا- تو نه‌شێى بێهنا خۆ ل سه‌ر دويكه‌فتن وهه‌ڤالينییا من فره‌هـ بكه‌ى.
وچاوا تو دێ شێى بێهنا خۆ ل سه‌ر وان تشتان فره‌هـ كه‌ى يێن كو ئه‌ز دێ كه‌م وئه‌و ل به‌ر ته‌ دبه‌رزه‌ ژ وان يێن خودێ نيشا من داين؟
مووساى گۆتێ: ئه‌گه‌ر خودێ حه‌ز بكه‌ت تو دێ من بينى يێ بێهن فره‌هـ ل سه‌ر وى تشتێ ئه‌ز دێ ژ ته‌ بينم، وئه‌ز د تشته‌كى دا بێ ئه‌مرییا ته‌ ناكه‌م.
ئينا خدر ل به‌ر هات وگۆت: پا ئه‌گه‌ر ته‌ هه‌ڤالينییا من كر تو پسيارا تشته‌كێ ل به‌ر ته‌ ئالۆز بت ژ من نه‌كه‌، حه‌تا ئه‌ز ب خۆ وى تشتێ ل به‌ر ته‌ نه‌ ئاشكه‌را بێژم بێى تو پسيار بكه‌ى.
ئينا وان ده‌ست ب ڕێڤه‌چوونا ل سه‌ر لێڤا ده‌ريايێ كر، وگه‌مییه‌ك د به‌ر وان ڕا بۆرى، وان داخواز ژ خودانان كر كو وان سويار كه‌ن، ڤێجا ده‌مێ ئه‌و سويار بووين خدرى ده‌په‌ك ژ گه‌مییێ ڤه‌كر وئه‌و كونكر، مووساى گۆتێ: ئه‌رێ ته‌ گه‌مى كونكر؛ دا خه‌لكێ وێ بخه‌ندقينى، ووان بێ كرێ ئه‌م يێن هلگرتين؟ ب ڕاستى ته‌ كاره‌كێ كرێت كر.
خدرى گۆتێ: ل سه‌رى من گۆتبوو ته‌: هندى تويى تو نه‌شێى بێهنا خۆ ل سه‌ر هه‌ڤالينییا من فره‌هـ بكه‌ى.
مووساى بۆ عوزر ڤه‌خواستنێ گۆت: ل من نه‌گره‌ كو من شه‌رتێ ته‌ د گه‌ل خۆ ژ بيركرى، وتو د نيشادانێ دا باره‌كێ گران نه‌دانه‌ سه‌ر ملێن من، و ب نه‌رمى سه‌ره‌ده‌رییێ د گه‌ل من بكه‌.
ئينا خدرى عوزرا وى قه‌بويلكر، پاشى هه‌ردو ژ گه‌مییێ ده‌ركه‌فتن، و ل وى ده‌مێ ئه‌و ل سه‌ر لێڤا ده‌ريايێ دچوون وان كوڕكه‌ك ديت د گه‌ل زارۆكان يارى دكرن، ئينا خدرى ئه‌و كوشت، مووساى ب ڤێ چه‌ندێ نه‌خۆش بوو وگۆت: چاوا ته‌ نه‌فسه‌كا پاقژ وبێ گونه‌هـ كوشت، ووى كه‌س نه‌كوشت بوو كو هێژاى كوشتنێ ببت؟ ب ڕاستى ته‌ كاره‌كێ كرێت كر.
خدرى بۆ بيرئينان ولۆمه‌كرن گۆته‌ مووساى: ئه‌رێ ما من نه‌گۆتبوو ته‌ تو نه‌شێى بێهنا خۆ ل سه‌ر وان كريارێن من يێن ته‌ چو زانين پێ نه‌ فره‌هـ بكه‌ى؟
مووساى گۆته‌ وى: ئه‌گه‌ر پشتى ڤێ جارێ من پسيارا تشته‌كى ژ ته‌ كر تو من بهێله‌ وهه‌ڤالينییا من نه‌كه‌، تو بوويه‌ خودان عوزر وته‌ د ده‌رحه‌قا من دا ته‌خسيرى نه‌كرییه‌؛ چونكى ته‌ گۆتبوو من: تو نه‌شێى صه‌برێ د گه‌ل من بكێشى.
ڤێجا مووساى وخدرى دا ڕێ حه‌تا گه‌هشتينه‌ نك خه‌لكێ گونده‌كى، ئينا وان داخوازا خوارنێ ژ وان كر، به‌لێ خه‌لكێ وى گوندى ل به‌ر نه‌هاتن كو وان مێڤان بكه‌ن، وان ديواره‌ك ل وێرێ ديت خوار بووبوو ونێزيك بوو بهه‌ڕفت، ئينا خدرى ئه‌و ڕاستكر، مووساى گۆتێ: ئه‌گه‌ر ته‌ حه‌زكربا تو دا سه‌را ڤى كارى كرییه‌كێ وه‌رگرى دا ئه‌م خوارنێ بۆ خۆ پێ كڕين ماده‌م وان ئه‌م مێڤان نه‌كرين.
خدرى گۆته‌ مووساى: ئه‌ڤه‌ ده‌مێ ژێكڤه‌بوونێيه‌ د ناڤبه‌را من وته‌ دا، ئه‌ز دێ بۆ ته‌ به‌حسێ وان كريارێن خۆ كه‌م يێن ته‌ پێ نه‌خۆش بووى، وتو نه‌شياى بێهنا خۆ ل سه‌ر فره‌هـ بكه‌ى وپسيارا وان نه‌كه‌ى.
هندى ئه‌و گه‌مى بوو يا من كونكرى ئه‌و يا هنده‌ك هه‌ژاران بوو وان د ده‌ريايێ دا كار بۆ خۆ پێ دكر وڕزقێ وان ژێ دهات، ڤێجا من ڤيا ئه‌ز ب وێ كونكرنێ گه‌مییێ عێبه‌لۆ بكه‌م؛ چونكى ل به‌راهییا وان مه‌لكه‌ك هه‌بوو هه‌ر گه‌مییه‌كا دورستا هه‌با ب زۆرى ژ خودانان دستاند.
وئه‌و كوڕكێ من كوشتى مرۆڤه‌كێ كافر بوو، ودايك وبابێن وى د خودان باوه‌ر بوون، ڤێجا ئه‌م ترساين ئه‌گه‌ر ئه‌و كوڕ بمينته‌ زێندى ئه‌و به‌رێ دايبابێن خۆ بده‌ته‌ كوفرێ وسه‌رداچوونێ؛ چونكى وان گه‌له‌ك حه‌ز ژ وى دكر وپێتڤى پێ هه‌بوو.
ڤێجا مه‌ ڤيا خودێ يه‌كێ ژ وى چاكتر و ب ڕه‌حـمتر بده‌ته‌ دايبابێن وى.
وئه‌و ديوارێ من خواربوونا وى ڕاستكرى ئه‌و يێ دو كوڕكێن ئێتيم بوو ل وى باژێرى يێ ديوار لێ، و دبن وى ديوارى ڤه‌ خزينه‌يه‌كا ژ زێڕ وزيڤى يا وان هه‌ر دووان هه‌بوو، وبابێ وان زه‌لامه‌كێ چاك بوو، ڤێجا خودايێ ته‌ ڤيا ئه‌و هه‌ردو مه‌زن ببن و ب هێز بكه‌ڤن، وئه‌و خزينه‌يا خۆ ده‌ربێخن، ئه‌ڤه‌ ژ دلۆڤانییا خودايێ ته‌ بوو ب وان، وئه‌و هه‌مى كريارێن ته‌ ديتين من كرين ئه‌ى مووسا من ژ نك خۆ نه‌كرينه‌، به‌لكى من ب فه‌رمانا خودێ ئه‌و كرن، ئه‌وا هه‌ يا من ئه‌گه‌رێن وێ بۆ ته‌ دياركرين ئه‌و دويماهییا وان كارانه‌ يێن ته‌ نه‌شياى تو بێهنا خۆ ل سه‌ر فره‌هـ بكه‌ى وپسيار ژێ نه‌كه‌ى.
وئه‌ڤ بوتپه‌رێسێن ملله‌تێ ته‌ -ئه‌ى موحه‌ممه‌د- پسيارا مه‌لكێ چاك خودانێ دو شاخان (ذو القرنين) ژ ته‌ دكه‌ن، تو بێژه‌ وان: ئه‌ز دێ به‌حسه‌كێ وى بۆ هه‌وه‌ كه‌م، دا هوين وى ل بيرا خۆ بينن، وعيبره‌تێ بۆ خۆ ژێ وه‌ربگرن.
هندى ئه‌مين مه‌ عه‌رد ئێخسته‌ بن ده‌ستێ وى، و ژ هه‌ر تشته‌كى مه‌ ڕێ وئه‌گه‌ر دانه‌ وى كو ئه‌و پێ بگه‌هته‌ تشتێ وى بڤێت ژ گرتنا وه‌لاتان وشكاندنا دوژمنان وهه‌ر تشته‌كێ دى.
ئينا وى ب مجدى وزيره‌كى ئه‌و ڕێ وئه‌گه‌ر ب كار ئينان.
حه‌تا ده‌مێ خودانێ دو شاخان گه‌هشتییه‌ جهێ ڕۆژ لێ ئاڤا دبت وى ديت ل به‌ر چاڤ هه‌ر وه‌كى ئه‌و د كانییه‌كا گه‌رما خودان هه‌ڕییه‌كا ڕه‌ش دا يا ئاڤا دبت، ووى ل وێرێ ملله‌ته‌ك ديت، مه‌ گۆت: ئه‌ى خودانێ دو شاخان يان تو ب كوشتنێ وان عه‌زاب بده‌، ئه‌گه‌ر وان باوه‌رى ب ته‌وحيدا خودێ نه‌ئينا، يان تو باشییێ د گه‌ل وان بكه‌، وهيدايه‌تێ نيشا بده‌ وبه‌رێ وان بده‌ ڕێ.
خودانێ دو شاخان گۆت: هه‌چییێ ژ وان زۆردارى ل خۆ كر وكوفر ب خودايێ خۆ كر، ئه‌م د دنيايێ دا دێ وى عه‌زاب ده‌ين، پاشى ئه‌و دێ زڤڕته‌ نك خودايێ خۆ، ڤێجا ئه‌و ب عه‌زابه‌كا مه‌زن دێ وى د ئاگرێ جه‌هنه‌مێ دا عه‌زاب ده‌ت.
وهه‌چییێ ژ وان باوه‌رى ب خودايێ خۆ وته‌وحيدا وى ئينا، وكار ب گۆتنا وى كر جزايێ وى ژ نك خودێ به‌حه‌شته‌، وئه‌م دێ باشییێ د گه‌ل وى كه‌ين، و ب گۆتنه‌كا نه‌رم دێ وى ئاخێڤين، وسه‌ره‌ده‌رییه‌كا باش دێ د گه‌ل كه‌ين.
پاشى خودانێ دو شاخان دويچوونا وان ئه‌گه‌ران كر يێن خودێ داينێ وزڤڕى ڕۆژهه‌لاتێ.
حه‌تا ده‌مێ ئه‌و گه‌هشتییه‌ جهێ هه‌لاتنا ڕۆژێ، وى ديت ئه‌و يا ل سه‌ر ملله‌ته‌كى دهه‌لێت وان چو ئاڤاهى نينن وان ستاره‌ بكه‌ن، وچو داروبار ژى نينن سيبه‌رێ ل وان بكه‌ن.
وه‌سا و ب ڕاستى زانينا مه‌ دۆر ل وى تشتى گرتبوو يێ ل نك وى هه‌ى ژ خێرێ وئه‌گه‌رێن مه‌زن، ل هه‌ر جهه‌كێ ئه‌و بچتێ.
پاشى خودانێ دو شاخان ئه‌و ڕێ وئه‌گه‌ر ب كار ئينان يێن مه‌ داينێ ودا ڕێ.
حه‌تا ده‌مێ ئه‌و گه‌هشتییه‌ ناڤبه‌را وان هه‌ردو چيايان دا يێن تشتێ ل پشت خۆ ڤه‌دشێرن، وى ل پشت وان ملله‌ته‌ك ديت، نێزيك بوو ئه‌و ژبلی ئه‌زمانێ خۆ د چو ئه‌زمانێن دى نه‌گه‌‌هن.
وان گۆت: ئه‌ى خودانێ دو شاخان هندى ياجووج وماجووجن -كو دو ملله‌تێن مه‌زنن ژ دوونده‌ها ئاده‌مى- ب كوشتنا مرۆڤان وپويچكرنا شينكاتى خرابكارییێ د عه‌ردى دا دكه‌ن، ئه‌رێ ڤێجا ئه‌م كرێ وخه‌راجه‌كێ نه‌ده‌ينه‌ ته‌، وماله‌كى بۆ ته‌ كۆم نه‌كه‌ين، به‌رانبه‌ر هندێ كو تو په‌رژانه‌كى بێخییه‌ د ناڤبه‌را مه‌ ووان دا؟
خودانێ دو شاخان گۆت: تشتێ خودايێ من ژ ملكى وده‌سهه‌لاتێ دايه‌ من بۆ من ژ مالێ هه‌وه‌ چێتره‌، ڤێجا هوين ب هێزا خۆ هاريكارییا من بكه‌ن ئه‌ز دێ ناڤبڕه‌كێ ئێخمه‌ ناڤبه‌را هه‌وه‌ ووان دا.
هوين پارچه‌يێن ئاسنى بۆ من بينن، وده‌مێ وان ئه‌و ئيناين و ل ناڤبه‌را هه‌ردو چيايان داناى حه‌تا ڕاستكرى، وى گۆته‌ پالان: ئاگرى خۆش كه‌ن، حه‌تا ئاسن هه‌مى بوويه‌ ئاگر، وى گۆت: هوين سفرى بۆ من بينن دا ئه‌ز ب سه‌ر دا بكه‌م.
ڤێجا ياجووج وماجووج نه‌شيان ب سه‌ر ناڤبڕێ بكه‌ڤن؛ هندى يا بلند وحلی بوو، وئه‌و نه‌شيان وێ ژ بن ژى ڤه‌ كون بكه‌ن ژ به‌ر فره‌هى وموكمییا وێ.
خودانێ دو شاخان گۆت: ئه‌ڤ ناڤبڕا من داناى دا خرابییا ياجووج وماجووجان ڤه‌گرت دلۆڤانییه‌كه‌ ژ خودايێ من ب مرۆڤان، ڤێجا ئه‌گه‌ر ژڤانێ خودايێ من هات ل ڕۆژا قيامه‌تێ ئه‌و دێ وێ ناڤبڕێ ب عه‌ردى ڤه‌ ڕاست كه‌ت وهه‌ڕفينت، وژڤانێ خودايێ من حه‌ق بوويه‌.
ومه‌ ياجووج وماجووج هێلان -حه‌تا ڕۆژا ژڤانێ مه‌ دئێت- دا هنده‌ك ژ وان تێكه‌لی  هنده‌كان ببن؛ ژ به‌ر هژمارا وان يا بۆش، وبۆ ڕابوونێ د (بۆڕییێ) دا هاته‌ پفكرن، ڤێجا مه‌ هه‌مى چێكرى بۆ حسێبێ وجزاى كۆمكرن.
ومه‌ جه‌هنه‌م بۆ كافران ئاشكه‌را وپێش چاڤ كر؛ دا ئه‌م دويماهییا وان يا خراب نيشا وان بده‌ين.
ئه‌وێن د دنيايێ دا چاڤێن وان ژ زكرێ من دگرتى ڤێجا ئايه‌تێن من نه‌دديتن، ووان ته‌حه‌مل نه‌دكر گوهدارییا وان ده‌ليلێن من بكه‌ن يێن سه‌رى دكێشنه‌ باوه‌رییا ب من و ب پێغه‌مبه‌رێ من.
ئه‌رێ ڤێجا ئه‌وێن كوفر ب من كرى هزر دكه‌ن ئه‌و دێ به‌نییێن من ژبلی من بۆ خۆ كه‌نه‌ خودا؛ دا ئه‌و بۆ وان ببنه‌ سه‌ركار؟ هندى ئه‌مين مه‌ ئاگرێ جه‌هنه‌مێ بۆ كافران يێ كرییه‌ جهـ.
تو -ئه‌ى موحه‌ممه‌د- بۆ هشياركرن بێژه‌ مرۆڤان: ئه‌رێ ئه‌م بۆ هه‌وه‌ بێژين كانێ كارێ كيژ مرۆڤى ژ يێ هه‌مییان ب زيانتره‌؟
ئه‌و ئه‌ون يێن كارێ وان د ژينا دنيايێ دا بــه‌رزه‌ بووى -وئه‌و بوتپه‌رێسێن ملله‌تێ ته‌نه‌ وهه‌ر كه‌سه‌كێ دى يێ ڕێكا ڕاست به‌رزه‌كرى، وب هيدايه‌ت نه‌هاتين- وئه‌و هزر دكه‌ن كو ئه‌و د كارێ خۆ دا دباشن.
ئه‌وێن هه‌ يێن كارێ وان ب زيان، ئه‌ون يێن كافرى ب ئايه‌تێن خودايێ خۆ كرى، وباوه‌رى ب ديدارا وى ل ڕۆژا قيامه‌تێ نه‌ئيناى، ڤێجا كريارێن وان پويچ بوون؛ ژ به‌ر كوفرا وان، وئه‌م ل ڕۆژا قيامه‌تێ چو بهاى ناده‌ينه‌ وان.
ئه‌وا هه‌ يا به‌حس ژێ هاتییه‌ كرن ژ پويچبوونا كارێ وان جزايێ وان ئاگرێ جه‌هنه‌مییه‌؛ ژ به‌ر كافرییا وان ب خودێ كرى ويارى وتڕانه‌ بۆ خۆ ب ئايه‌ت وده‌ليلێن خودێ كرى.
هندى ئه‌ون يێن باوه‌رى ب من وپێغه‌مبه‌رێن من ئيناى، وچاكى كرين، باشترين وبلندترين جهـ ل به‌حه‌شتێ بۆ وانه‌.
هه‌روهه‌ر ئه‌و دێ تێدا بن، وان نه‌ڤێت ژێ بێنه‌ ڤه‌گوهاستن؛ ژ به‌ر ڤيانا وان بۆ وێ.
تو -ئه‌ى موحه‌ممه‌د- بێژه‌: ئه‌گه‌ر ئاڤا ده‌ريايێ حوبرێ وان قه‌له‌مان بن يێن گۆتنا خودێ دنڤيسن، ئاڤا ده‌ريايێ دا ب دويماهى ئێت به‌رى كو په‌يڤێن خودێ ب دويماهى بێن، ئه‌گه‌ر خۆ ئه‌م هنده‌ك ده‌ريايێن دى ژى بۆ هاريكارى بينينه‌ هارى وێ ده‌ريايێ. وئه‌ڤ ئايه‌ته‌ هندێ دگه‌هينت كو سالۆخه‌تێ ئاخفتنێ ب دورستى خودێ هه‌يه‌ ب ڕه‌نگه‌كێ بابه‌تى وى بت.
تو -ئه‌ى موحه‌ممه‌د- بێژه‌ ڤان بوتپه‌رێسان: هه‌ما ئه‌ز ژى وه‌كى هه‌وه‌ مرۆڤه‌كم وه‌حى بۆ من ژ نك خودايێ من دئێت به‌لێ خودايێ هه‌وه‌ خودايه‌كێ ب تنێ‌یه‌، ڤێجا هه‌چییێ ژ عه‌زابا خودايێ خۆ بترست ودلێ خۆ ببه‌ته‌ خێرا وى ل ڕۆژا ديدارا وى، بلا كاره‌كێ چاك بۆ خودايێ خۆ بكه‌ت كو ل دويڤ شريعه‌تێ وى بت، وچو شريكان د په‌رستنێ دا بۆ وى نه‌ دانت.
(كهيعص) گۆتن ل سه‌ر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌.
ئه‌ڤه‌ به‌حسێ دلۆڤانییا خودايێ ته‌ ب به‌نییێ وى زه‌كه‌رييای یه‌، ئه‌م دێ بۆ ته‌ ڤه‌گێڕين، و د ڤێ چه‌ندێ دا عيبره‌ت بۆ وى هه‌يه‌ يێ عيبره‌تێ بۆ خۆ ژێ وه‌رگرت.
ده‌مێ وى ب ڕه‌نگه‌كێ ڤه‌شارتى دوعا ژ خودايێ خۆ كرى؛ دا پتر ئيخلاص تێدا هه‌بت، ودا هيڤییا قه‌بويلكرنا وێ پتر بت.
وى گۆت: خودايێ من ئه‌ز يێ ب ناڤ سال ڤه‌ چوويم، وهه‌ستییێ من يێ لاواز بووى، وپيراتى يا به‌ربوويه‌ سه‌رێ من، وئه‌ز به‌رى نوكه‌ ژ قه‌بويلكرنا دوعايان يێ بێ بار نه‌بوويمه‌.
وهندى ئه‌زم ئه‌ز ژ مرۆڤێن خۆ يێن نێزيك دترسم كو پشتى مرنا من ئه‌و ب دورستى ب دينێ ته‌ ڕانه‌بن، وبه‌رێ خه‌لكى نه‌ده‌نه‌ دينێ ته‌، وژنكا من يا بێ عه‌ياله‌ وێ بچويك نابن، ڤێجا تو ژ نك خۆ كوڕه‌كى بده‌ من ببته‌ ميراتگر وهاريكارێ من.
ئه‌و ببته‌ ميراتگرێ پێغه‌مبه‌رينییا من وپێغه‌مبه‌رينییا بنه‌مالا يه‌عقووبى، وتو ڤى كوڕى بكه‌ يه‌كێ تو ومرۆڤ ژى ژێ دڕا
ئه‌ى زه‌كه‌رييا هندى ئه‌مين ئه‌م مزگينییێ دده‌ينه‌ ته‌ كو دێ دوعايا ته‌ قه‌بويل كه‌ين، مه‌ كوڕه‌ك دا ته‌ ناڤێ وى يه‌حيايه‌، به‌رى وى مه‌ كه‌س ب ڤى ناڤى ناڤ نه‌كرییه‌.
زه‌كه‌ريياى ب مه‌نده‌هۆشى ڤه‌ گۆت: خودايێ من چاوا دێ من كوڕه‌ك هه‌بت، وژنكا من عه‌يال نابن، وئه‌ز يێ گه‌هشتيمه‌ مه‌زنییه‌كا مه‌زن وڕه‌ق وهشكییێ.
ملياكه‌تى به‌رسڤا زه‌كه‌ريياى دا و د ده‌رحه‌قا وى تشتى دا يێ ئه‌و ژێ مه‌نده‌هۆش بووى گۆت: مه‌سه‌له‌ وه‌سايه‌ وه‌كى ته‌ گۆتى كو ژنكا ته‌ عه‌يال نابن وتو يێ پير بووى، به‌لێ خودايێ ته‌ گۆت: ئافراندنا يه‌حياى ب ڤى ڕه‌نگى ل به‌ر خودێ يا ب ساناهییه‌، پاشى خودێ تشته‌كێ ژ وى عه‌جێبتر بۆ زه‌كه‌ريياى گۆت، گۆتێ: و ب ڕاستى من تو به‌رى يه‌حياى ئافراند بووى، وتو تشته‌ك نه‌بووى.
زه‌كه‌ريياى بۆ پتر خۆ پشت ڕاستكرنێ گۆت: خودايێ من تو نيشانه‌كێ ل سه‌ر وى تشتێ ملياكه‌تان مزگينى پێ دايه‌ من بۆ من بدانه‌، وى گۆت: نيشانا ته‌ ئه‌وه‌ سێ شه‌ڤ وسێ ڕۆژان تو نه‌شێى د گه‌ل مرۆڤان باخڤى، وتو دێ يێ ساخله‌م ودروستى بى.
ڤێجا زه‌كه‌ريياى ژ جهێ خۆ يێ نڤێژێ ده‌ركه‌فته‌ ناڤ ملله‌تێ خۆ، و ل وى جهى مزگينى ب دانا كوڕكى بۆ وى هاتبوو دان، ئينا وى ب نك وان ڤه‌ ئيشاره‌ت كر: كو هوين ل سپێده‌ وئێڤاران ته‌سبيحا خودێ بكه‌ن وشوكرا وى بكه‌ن.
ئه‌ى يه‌حيا تو ته‌وراتێ ب هێز ومجدى بگره‌، په‌يڤێن وێ ژبه‌ر بكه‌ و د ڕامانێن وێ بگه‌هه‌ وكارى پێ بكه‌، ومه‌ كاربنه‌جهى وتێگه‌هشتنا باش دابوويێ هێشتا ئه‌و يێ بچويك.
ومه‌ ڤيان ودلۆڤانى ژ نك خۆ وپاقژییا ژ گونه‌هان دابوويێ، وئه‌و يێ گوهدار بوو بۆ خودێ و ژ وى دترسيا، فه‌رمانێن وى ب جهـ دئينان، وخۆ ژ حه‌رامییان ددا پاش.
وئه‌و بۆ دايبابێن خۆ يێ باش بوو ووى گوهدارییا وان دكر، ووى خۆ ژ عيباده‌تێ خودێ وگوهدانا دايبابێن خۆ مه‌زنتر لێ نه‌ دكر، وبێ ئه‌مرییا خودێ ويا دايبابێن خۆ نه‌ دكر.
وسلاڤ ژ خودێ وته‌ناهى ل يه‌حياى بن ڕۆژا ئه‌و بووى، وڕۆژا ئه‌و دمرت، وڕۆژا ئه‌و ژ گۆڕا خۆ ڕادبته‌ڤه‌.
وتو -ئه‌ى موحه‌ممه‌د- د ڤێ قورئانێ دا به‌حسێ مه‌ريه‌مێ بكه‌ ده‌مێ وێ خۆ ژ مرۆڤێن خۆ ڤه‌ده‌ر كرى، ووێ جهه‌ك ل لايێ ڕۆژهه‌لاتا وان بۆ خۆ داناى.
ڤێجا وێ د ناڤبه‌را خۆ ووان دا په‌رده‌يه‌ك دانا كو وێ ژ وان و ژ خه‌لكى ستاره‌ بكه‌ت، ئينا مه‌ ملياكه‌تێ خۆ جبريل هنارته‌ نك وێ، وئه‌و ل سه‌ر ڕه‌نگێ مرۆڤه‌كێ دروست ب نك وێ ڤه‌ هات.
مه‌ريه‌مێ گۆته‌ وى: هندى ئه‌زم ئه‌ز خۆ ب خودايێ پڕدلۆڤان ژ ته‌ دپارێزم كو تو خرابییه‌كێ بگه‌هينییه‌ من ئه‌گه‌ر تو ژ وان بى يێن ته‌قوا خودێ دكه‌ن.
ملياكه‌تى گۆته‌ وێ: هه‌ما ئه‌ز هنارتییێ خودايێ ته‌ مه‌ وى ئه‌ز يێ هنارتيمه‌ نك ته‌؛ دا كوڕه‌كێ پاقژ ژ گونه‌هان بده‌مه‌ ته‌.
مه‌ريه‌مێ گۆته‌ ملياكه‌تى: چاوا دێ من كوڕه‌ك هه‌بت، وچو مرۆڤان ده‌ست نه‌كرییه‌ من، وئه‌ز ژنكه‌كا ده‌همه‌ن پيس نه‌بوويمه‌؟
ملياكه‌تى گۆته‌ وێ: مه‌سه‌له‌ وه‌سايه‌ وه‌كى ته‌ گۆتى كو چو مرۆڤ نێزيكى ته‌ نه‌بووينه‌، وتو ژنكه‌كا خراب نه‌بووى، به‌لێ خودايێ ته‌ گۆت: مه‌سه‌له‌ ل به‌ر من يا ب ساناهییه‌؛ ودا ئه‌و كوڕك بۆ مرۆڤان ببته‌ نيشان ل سه‌ر شيانا خودێ، ودا ببته‌ دلۆڤانییه‌ك ژ مه‌ بۆ وى ودايكا وى وهه‌مى مرۆڤان، وبوونا عيساى ب ڤى ڕه‌نگى قه‌ده‌ره‌كا نڤيسى بوو د له‌وحێ پاراستى دا به‌رى هنگى، ڤێجا دڤێت ببا.
ڤێجا مه‌ريه‌م ب وى كوڕى گران بوو پشتى جبريلی پفكرییه‌ به‌ريكا وێ، ئينا وێ خۆ ب وى ڤه‌ ژ خه‌لكى ڤه‌ده‌ركره‌ جهه‌كێ دوير ژ مرۆڤان.
ئينا بچويك بوونێ به‌رێ وێ دا به‌ر قورمێ دارقه‌سپه‌كێ، وێ گۆت: خوزى به‌رى ڤێ ڕۆژێ ئه‌ز مربام، وئه‌ز ببامه‌ تشته‌كێ خه‌لكى نه‌نياسى، وژبيركرى.
ئينا جبريلی يان عيساى گازى وێ كر: كو ب خه‌م نه‌كه‌ڤه‌، ب ڕاستى خودايێ ته‌ جۆيه‌كا ئاڤێ د بن ته‌ڤه‌ دايه‌.
وتو قورمێ دارقه‌سپێ بهژينه‌ ڕتابێن ته‌ڕ دێ ب سه‌ر ته‌ دا كه‌ڤن.
ڤێجا تو ژ وان ڕتابان بخۆ، و ژ ئاڤێ ڤه‌خۆ، ودلێ خۆ ب وى زارۆكى خۆش بكه‌، وئه‌گه‌ر ته‌ مرۆڤه‌ك ديت ووى پسيارا ڤێ مه‌سه‌لێ ژ ته‌ كر تو بێژه‌: هندى ئه‌زم من ل سه‌ر خۆ واجب كرییه‌ كو خۆ بێ ده‌نگ بكه‌م، ڤێجا ئه‌ڤرۆ ئه‌ز د گه‌ل چو مرۆڤان نائاخڤم. وخۆ بێ ده‌نگكرن د شريعه‌تێ وان دا عيباده‌تكرن بوو، به‌لێ ئه‌و چه‌نده‌ د شـريـعــه‌تێ موحه‌ممه‌دى دا -سلاڤ لێ بن- نينه‌.
ڤێجا مه‌ريه‌م ژ وى جهێ دوير هات وبچويكێ وێ ل سه‌ر ده‌ستان بوو، ده‌مێ وان ئه‌و وه‌سا ديتى وان گۆتێ: ئه‌ى مه‌ريه‌م ب ڕاستى ته‌ تشته‌كێ مه‌زن وكرێت يێ كرى.
ئه‌ى خويشكا زه‌لامێ چاك هاروونى بابێ ته‌ زه‌لامێ خرابییێ نه‌بوو، ودايكا ته‌ ژى ژنكه‌كا پويچ وخراب نه‌بوو.
ئينا مه‌ريه‌مێ ئيشاره‌ت دا بچويكێ خۆ عيساى دا ئه‌و پسيارێ ژ وى بكه‌ن و د گه‌ل باخڤن، ئينا وان ب خۆنه‌ڕازيكرن ڤه‌ گۆت: چاوا ئه‌م د گه‌ل وى باخڤين يێ كو هێشتا بچويكه‌كێ ساڤا د ناڤ پێچكێ دا؟
عيساى ئه‌وێ هێشتا د ناڤ پێچكێ دا گۆت: هندى ئه‌زم ئه‌ز به‌نییێ خودێ مه‌، وى ئه‌مر يێ داى كيتابێ بده‌ته‌ من، كو ئنجيله‌، ووى ئه‌ز يێ كريمه‌ پێغه‌مبه‌ر.
ووى ئه‌ز يێ كريمه‌ خودان خێر ومفايه‌كێ مه‌زن ل هه‌ر جهه‌كێ ئه‌ز لێ بم، ووى شيره‌ت ب كرنا نڤێژێ ودانا زه‌كاتێ ل من كرییه‌ هندى ئه‌ز يێ زێندى بم.
ووى ئه‌ز بۆ دايكا من يێ باش كريم، وئه‌ز نه‌كريمه‌ مرۆڤه‌كێ خۆمه‌زنكه‌ر وخراب، يێ نه‌گوهدار بۆ خودێ.
وسلاڤ وته‌ناهى ژ خودێ ل من بن ڕۆژا ئه‌ز بوويم، وڕۆژا ئه‌ز دمرم، وڕۆژا ئه‌ز زێندى دبمه‌ڤه‌ ل قيامه‌تێ.
ئه‌وێ هه‌ يێ مه‌ به‌حسێ وى بۆ ته‌ كرى -ئه‌ى موحه‌ممه‌د- عيسايێ كوڕێ مه‌ريه‌مێ يه‌، ڕاستییا بێ گومانه‌، به‌لكى ئه‌و گۆتنا ڕاسته‌ يا جوهى وفه‌له‌ تێدا كه‌فتينه‌ گومانێ.
نه‌بوويه‌ بۆ خودێ ونه‌بابه‌تى وییه‌ كو ئه‌و زارۆيه‌كى ژ چێكرى وبه‌نییێن خۆ بۆ خۆ بدانت، يێ پاك وپيرۆز بت ژ وێ چه‌ندێ، ده‌مێ وى ڤيا كاره‌كى پێك بينت، چ يێ بچويك بت چ يێ مه‌زن بت، ئه‌و ل به‌ر وى ئاسێ نابت، به‌لكى هه‌ما ئه‌و دبێژتێ: (ببه‌)، ڤێجا ئه‌و وه‌سا دبت وه‌كى وى ڤياى وحه‌زكرى.
وعيساى گۆته‌ ملله‌تێ خۆ: وهندى ئه‌للاهه‌ خودايێ من وخودايێ هه‌وه‌يه‌ ڤێجا هوين په‌رستنا وى ب تنێ بكه‌ن وچو شريكان بۆ نه‌دانن، ئه‌ڤه‌يه‌ ڕێكا ڕاست.
ڤێجا ده‌سته‌كێن كيتابییان د ناڤبه‌را خۆ دا د ده‌ر حه‌قێ عيسایى دا ژێك جودا بوون، هنده‌ك ژ وان كو فه‌له‌نه‌ ئه‌و ژ حه‌ددێ وى بلندتر لێكر، وهنده‌كان ژ وان گۆت: ئه‌و خودێ‌یه‌، وهنده‌كان گۆت: ئه‌و كوڕێ خودێ‌یه‌، وهنده‌كان گۆت: سییێ سێيانه ‌-يێ پاك بت خودێ ژ گۆتنا وان-، وهنده‌كان ژى خرابى د ده‌ر حه‌قێ وى دا گۆت كو جوهينه‌، وان گۆت: ئه‌و سێره‌به‌نده‌، وگۆت: ئه‌و كۆڕێ يووسفێ نه‌ججاره‌، ڤێجا تێچوون بۆ وان بت يێن كافر بووين ژ ديتنا ڕۆژه‌كا ترسا وێ يا مه‌زن، كو ڕۆژا قيامه‌تییه‌.
گوهـ لێبوون وديتنا وان ل ڕۆژا قيامه‌تێ چه‌ند يا دژواره‌، ڕۆژا ئه‌و دئێنه‌ نك خودێ، ده‌مێ ئه‌و چه‌نده‌ چو مفاى نه‌گه‌هينته‌ وان!! به‌لێ زۆردار ئه‌ڤرۆ د ڤێ دنيايێ دا ژ حه‌قییێ ددوير كه‌فتينه‌.
وتو -ئه‌ى موحه‌ممه‌د- مرۆڤان ژ ڕۆژا په‌شێمانییێ بترسينه‌ ده‌مێ كار دئێته‌ پێكئينان، ومرنێ دئينن وه‌كى به‌رانه‌كییه‌، وڤه‌دكوژن، وحوكم د ناڤبه‌را خه‌لكى دا دئێته‌ كرن، ڤێجا خودان باوه‌ر دچنه‌ به‌حه‌شتێ، وكافر دچنه‌ ئاگرى، وئه‌و ئه‌ڤرۆ د ڤێ دنيايێ دا ژ وى تشتێ ئه‌و ژێ دئێنه‌ ترساندن دبێ ئاگه‌هن، وئه‌و باوه‌رییێ نائينن، وكارێ چاك ناكه‌ن.
هندى ئه‌مين ئه‌م ميراتگرێن عه‌ردينه‌ وهه‌ر كه‌سه‌كێ ل سه‌ر عه‌ردى بت، ئه‌م وان دمرينن وئه‌م پشتى وان دمينين وحوكمى ل وان دكه‌ين، ودويماهییا وان بۆ نك مه‌يه‌ وحسێبا وان ل سه‌ر مه‌يه‌، ڤێجا ئه‌م دێ جزايێ وان سه‌را كريارێن وان ده‌ينێ.
وتو -ئه‌ى موحه‌ممه‌د- د ڤێ قورئانێ دا به‌حسێ سه‌رهاتییا ئيبراهيمى -سلاڤ لێ بن- بۆ ملله‌تێ خۆ بكه‌، هندى ئه‌و بوو ئه‌و گه‌له‌ك يێ ڕاستگۆ بوو، وده‌ره‌جا وى ژ يا هه‌مى پێغه‌مبه‌ران بلندتر بوو.
ده‌مێ وى گۆتییه‌ بابێ خۆ ئازه‌رى: ئه‌ى بابێ من ژ به‌ر چ تو وان صه‌نه‌مان دپه‌رێسى يێن نه‌ گوهـ لێ دبت ونه‌ دبينن، وخودێ نه‌بت ئه‌و نه‌شێن تشته‌كى ژ ته‌ پاشڤه‌ لێ بده‌ن؟
ئه‌ى بابێ من، هندى خودێ‌یه‌ ژ وێ زانينێ يا دايه‌ من يا نه‌دايه‌ ته‌، ڤێجا تو وێ ژ من قه‌بويل بكه‌، وتو د وى تشتى دا يێ ئه‌ز ته‌ بۆ گازى دكه‌م دويكه‌فتنا من بكه‌، ئه‌ز دێ به‌رێ ته‌ ده‌مه‌ وێ ڕێكا ڕاست يا تو لێ به‌رزه‌ نه‌بى.
ئه‌ى بابێ من، تو د په‌رستنا ڤان صه‌نه‌مان دا گوهدارییا شه‌يتانى نه‌كه‌؛ چونكى شه‌يتان ئه‌و بوو يێ بێ ئه‌مرییا خودايێ پڕدلۆڤان كرى وخۆ ژ گوهدارییا وى مه‌زنتر لێكرى.
ئه‌ى بابێ من، هندى ئه‌زم ئه‌ز دترسم تو ل سه‌ر كوفرێ بمرى، ڤێجا عه‌زابه‌ك ژ خودايێ پڕدلۆڤان بگه‌هته‌ ته‌، وتو د ئاگرى دا بۆ شه‌يتانى ببییه‌ هه‌ڤال.
بابێ ئيبراهيمى گۆتێ: ئه‌رێ تو پشت دده‌يه‌ په‌رستنا خوداوه‌ندێن من ئه‌ى ئيبراهيم؟ سويند ئه‌گه‌ر تو هاڤێتنا وان به‌س نه‌كه‌ى ئه‌ز دێ به‌ران ل ته‌ بارينم وته‌ كوژم، وتو ژ نك من هه‌ڕه‌، وده‌مه‌كێ درێژ د گه‌ل من نه‌ئاخڤه‌.
ئيبراهيمى گۆته‌ بابێ خۆ: سلاڤ ژ من ل ته‌ بن نه‌خۆشییه‌ك ژ من ناگه‌هته‌ ته‌، وپاشى ئه‌ز دوعايێن هيدايه‌تێ وگونه‌هـ ژێبرنێ دێ بۆ ته‌ ژ خودێ كه‌م. هندى خودايێ منه‌ ب حالێ من يێ مهره‌بان ودلۆڤانكاره‌ د به‌رسڤا من دئێت ده‌مێ ئه‌ز هاوار دكه‌مێ.
وئه‌ز دێ خۆ ژ هه‌وه‌ ووان خوداوه‌ندێن هوين په‌رستنێ بۆ دكه‌ن ڤه‌ده‌ركه‌م، وئه‌ز ژ دل دێ دوعايان ژ خودايێ خۆ كه‌م، به‌لكى ئه‌ز ب دوعايا خودايێ خۆ به‌خت ڕه‌ش نه‌بم كو ئه‌و د به‌رسڤا پسيارا من نه‌ئێت.
ڤێجا ده‌مێ وى خۆ ژ وان وخوداوه‌ندێن وان ڤه‌ده‌ركرى، مه‌ ژ كوڕان: ئسحاق، ويه‌عقووبێ كوڕێ ئسحاقى دانێ، ومه‌ ئه‌و هه‌ردو كرنه‌ پێغه‌مبه‌ر.
ومه‌ ژ دلۆڤانییا خۆ هند قه‌نجى دا وان كو نه‌ئێنه‌ هژمارتن، ومه‌ به‌حسه‌كێ باش د ناڤ خه‌لكى دا دا وان، كو ناڤ وده‌نگێن وان ب باشى هه‌ر بمينن.
وتو -ئه‌ى موحه‌ممه‌د- د قورئانێ دا به‌حسێ سه‌رهاتییا مووساى -سلاڤ لێ بن- بكه‌، هندى ئه‌و بوو هلبژارتییێ مه‌ بوو، وئه‌و پێغه‌مبه‌ره‌كێ خودان عه‌زم بوو.
ومه‌ ژ لايێ ڕاستێ يێ چيايێ طوورێ (سينائێ) گازى كره‌ مووساى، ومه‌ ئه‌و نێزيك كر و ب ئاخفتنا خۆ ئه‌و ب قه‌در ئێخست. و د ڤێ ئايه‌تێ دا بنه‌جهكرنا سالۆخه‌تێ ئاخفتنێ بۆ خودێ هه‌يه‌ ب ڕه‌نگه‌كێ بابه‌تى وى بت.
و ژ دلۆڤانییا خۆ مه‌ برايێ وى هاروون كره‌ پێغه‌مبه‌ر دا پشته‌ڤانى وهاريكارییا وى بكه‌ت.
وتو د ڤێ قورئانێ دا به‌حسێ ئيسماعيلی بكه‌، هندى ئه‌و بوو ئه‌و د ژڤانێن خۆ دا يێ ڕاستگۆ بوو وى سۆزه‌ك نه‌ددا ئه‌گه‌ر ب جهـ نه‌ئينابا، وئه‌و پێغه‌مبه‌ره‌ك بوو.
ووى فه‌رمان ب كرنا نڤێژێ ودانا زه‌كاتێ ل مرۆڤێن خۆ دكر، وخودايێ وى يێ ژ وى ڕازى بوو.
وتو د ڤێ قورئانێ دا به‌حسێ ئدريسى بكه‌، هندى ئه‌و بوو ئه‌و د گۆتن وكريارێن خۆ دا گه‌له‌ك يێ ڕاستگۆ بوو، وئه‌و پێغه‌مبه‌ر بوو وه‌حى بۆ دهات.
ومه‌ ناڤ وده‌نگێن وى د ناڤ خه‌لكى دا بلند كر بوون، وده‌ره‌جا وى دانا د ناڤ يێن نێزيك دا، ڤێجا به‌حسێ وى ومه‌رته‌با وى يا بلند بوو.
ئه‌وێن هه‌ يێن من به‌حسێ وان بۆ ته‌ كرى ئه‌ى موحه‌ممه‌د، ئه‌ون يێن خودێ ژ قه‌نجییا خۆ نعمه‌ت د گه‌ل كرين، وئه‌و كرينه‌ پێغه‌مبه‌ر ژ دوونده‌ها ئاده‌مى، و ژ دوونده‌ها وان يێن مه‌ د گه‌ل نووحى د گه‌مییێ دا هلگرتين، و ژ دوونده‌ها ئيبراهيم ويه‌عقووبى، و ژ وان يێن مه‌ به‌رێ وان دايه‌ باوه‌رییێ وبۆ پێغه‌مبه‌رينییێ هلبژارتين، ئه‌گه‌ر ئايه‌تێن خودايێ پڕدلۆڤان بۆ وان دئێنه‌ خواندن ئه‌و ب خۆشكاند وچه‌ماندن ڤه‌ بۆ خودێ دچنه‌ سوجدێ، و ژ ترسێن خودێ دا دكه‌نه‌ گرى.
ڤێجا پشتى ڤان يێن قه‌نجى د گه‌ل هاتییه‌ كرن هنده‌ك دويكه‌فتییێن خراب هاتن نڤێژ هه‌ما نه‌كرن، يان ژى ل ده‌مێ وان يێ دورست نه‌كرن، يان نڤێژ ب دورستى نه‌كرن، ودويكه‌فتنا وان تشتان كر يێن ل دويڤ دلچوونێن وان بن، ڤێجا پاشى ئه‌و دێ خرابییێ وشه‌رمزارییێ د جه‌هنه‌مێ دا بينن.
به‌لێ هه‌چییێ تۆبه‌كرى ژ وان وباوه‌رى ئيناى وچاكى كرين، ئه‌وان خودێ تۆبا وان دێ قه‌بويل كـه‌ت، وئـه‌و د گـه‌ل خـودان بـاوه‌ران دێ چنه‌ به‌حه‌شتێ، وتشته‌ك ژ خێرا كريارێن وان يێن چاك نائێته‌ كێمكرن.
به‌حه‌شتێن كو ئه‌و هه‌ر تێدا بـمينن، وئه‌ون يێن خودايێ پڕدلۆڤان سۆز پێ دايه‌ به‌نییێن خۆ وبێى ئه‌و ببينن وان باوه‌رى پێ ئينا بوو، هندى سۆزا خودێ‌یه‌ بۆ به‌نییێن وى ب ڤێ به‌حه‌شتێ هه‌ر دێ ب جهـ ئێت.
خه‌لكێ به‌حه‌شتێ تێدا گوهـ ل گۆتنه‌كا نه‌حه‌ق نابت، به‌لێ وان گوهـ ل سلاڤێ دبت، وڕزقێ وان يێ به‌رده‌وام ژ خوارن وڤه‌خوارنێ بۆ وان تێدا هه‌يه‌، چى گاڤا وان ڤيا ل سپێده‌ وئێڤاران.
ئه‌و به‌حه‌شتا ب ڤان سالۆخه‌تان، ئه‌وه‌ يا ئه‌م دده‌ينه‌ وان به‌نییێن خۆ يێن ب گوهدارییا فه‌رمانێن مه‌ ته‌قوا مه‌ كرى، وئه‌م وان لێ دكه‌ينه‌ ميراتگر.
وتو -ئه‌ى جبريل- بێژه‌ موحه‌ممه‌دى: ئه‌م فريشته‌ ژ عه‌سمانى نائێينه‌ عه‌ردى ئه‌گه‌ر ب فه‌رمانا خودايێ ته‌ نه‌بت، هه‌ر تشته‌كێ ل به‌ر ده‌ستێ مه‌ ژ كارێ ئاخره‌تێ، وهه‌ر تشته‌كێ ل پشت مه‌ ژ كارێ دنيايێ يێ بۆرى، وهه‌ر تشته‌كێ د ناڤبه‌را دنيايێ وئاخره‌تێ دا بۆ ویيه‌، وكار هه‌مى ل چ جهـ و چ ده‌مێ هه‌بت يێ وییه‌، وخودايى تشته‌ك ژ تشتان ژبير نه‌كرییه‌.
ئه‌وه‌ ئه‌للاهـ خودايێ عه‌سمانان وعه‌ردى وهه‌ر تشته‌كێ د ناڤبه‌رێ دا، وخودان وئافرانده‌ر وڕێڤه‌به‌رێ وان، ڤێجا تو -ئه‌ى موحه‌ممه‌د- وى ب تنێ بپه‌رێسه‌ وصه‌برێ ل سه‌ر گوهدارییا وى بكه‌ تو وهه‌چییێ دويكه‌فتنا ته‌ بكه‌ت، كه‌سێ وه‌كى وى نينه‌ د ناڤ وسالۆخه‌ت وكرياران دا.
ومرۆڤێ كافر ب ڕابوونا پشتى مرنێ دبێژت: ئه‌گه‌ر ئه‌ز مرم وحه‌ليام ئه‌رێ ما جاره‌كا دى ب ساخى ئه‌ز دێ ژ گۆڕا خۆ ده‌ركه‌ڤم؟!
چاوا ڤى مرۆڤێ كافر خۆ ژبيركرییه‌؟ ئه‌رێ ما نائێته‌ بيرا وى كو بۆ جارا يه‌كێ مه‌ ئه‌و ئافراند بوو، وئه‌و تشته‌ك نه‌بوو؟
ڤێجا سويند ب خودايێ ته ‌-ئه‌ى موحه‌ممه‌د- ئه‌م دێ ڤان يێن كافرییێ ب ڕابوونا پشتى مرنێ دكه‌ن د گه‌ل شه‌يتانان هه‌مییان ل ڕۆژا قيامه‌تێ كۆم كه‌ين، پاشى ئه‌م دێ وان هه‌مییان ل دۆر جه‌هنه‌مێ كۆم كه‌ين، و ژ به‌ر وێ ترس وسه‌هما ئه‌و تێدا ئه‌و دێ كه‌ڤنه‌ سه‌ر چۆكان، ونه‌شێن ڕاببن.
پاشى ژ هه‌ر ده‌سته‌كه‌كێ كانێ كى ژ هه‌مییان يێ نه‌گوهدارتر بوو بۆ خودێ ئه‌م دێ وى ئينينه‌ ده‌ر؛ دا عه‌زابدانێ ژ وى ده‌ست پێ بكه‌ين.
پاشى هندى ئه‌مين ئه‌م ب وان زاناترين يێن هه‌ژيتر كو بێنه‌ ئـاگـرى وتـام بكه‌نه‌ گه‌رما وى.
وكه‌سه‌ك ژ هه‌وه‌ نينه ‌-گه‌لی مرۆڤان- ئه‌گه‌ر د سه‌ر وێ پرێ ڕا نه‌چت يا ل سه‌ر ئاگرى هاتییه‌ دانان، هه‌ر يه‌ك ل دويڤ كارێ خۆ، ئه‌و كاره‌كێ بڤێت نه‌ڤێته‌، خودێ حوكمێ پێ داى هه‌ر دێ ب جهـ ئێت.
پاشى ئه‌وێن ته‌قوا خودايێ خۆ كرى وگوهدارییا وى كرى ئه‌م دێ ڕزگار كه‌ين، وئه‌وێن ب كوفرا ب خودێ زۆردارى ل خۆ كرى ئه‌م دێ وان د ئاگرى دا ل سه‌ر چۆكان هێلين.
وئه‌گه‌ر ئه‌و ئايه‌تێن مه‌ يێن ئاشكه‌را هاتينه‌ خوارێ بۆ مرۆڤان بێنه‌ خواندن، ئه‌وێن كوفر ب خودێ كرى دێ بێژنه‌ وان يێن باوه‌رى پێ ئيناى: كى ژ هه‌ردو ده‌سته‌كان ژ مه‌ وهه‌وه‌ جهێ وێ چێتره‌، وديوانا ێ باشتره‌؟
وبه‌رى كافرێن ملله‌تێ ته‌ -ئه‌ى موحه‌ممه‌د- مه‌ گه‌له‌ك ملله‌ت تێبرينه‌ خه‌مل وكۆكا وان وناڤمالییێ وان باشتر بوو.
تو -ئه‌ى موحه‌ممه‌د- بێژه‌ وان: هه‌چییێ ژ حه‌قییێ يێ به‌رزه‌بووى بت ودويكه‌فتنا ڕێكا هيدايه‌تێ نه‌كه‌ت، خودێ وى ڤه‌دهێلت و د به‌رزه‌بوونێ دا ل دويڤ وى به‌ردده‌ت، حه‌تا ده‌مێ ئه‌و -ب چاڤ- وى تشتى دبينت يێ خودێ سۆز پێ دايێ: يان عه‌زاب يان ڕابوونا قيامه‌تێ، هنگى ئه‌و دێ زانت كانێ كییه‌ يێ جهـ وبنه‌دار خرابتر، وكییه‌ يێ هێز وله‌شكه‌ر لاوازتر.
وخودێ هيدايه‌تێ ل وان به‌نییێن خۆ زێده‌ دكه‌ت يێن هاتينه‌ سه‌ر دينێ وى كو ب كرنا وان بۆ كارێن خودێ ل سه‌ر وان فه‌ركرين خودێ باوه‌رییا وان نوى دكه‌ت. وكارێن چاك يێن كو دمينن جزايێ وان ل ئاخره‌تێ ل نك خودێ چێتره‌، ودويماهییا وان باشتره‌.
ئه‌رێ ته‌ زانییه ‌-ئه‌ى موحه‌ممه‌د- وتو ژ ڤى كافرى (عاصێ كوڕێ وائلی) ويێن وه‌كى وى عه‌جێبگرتى بووى؟ كو وى كافرى ب ئايه‌تێن خودێ كرى وگۆتى: ل ئاخره‌تێ مال وعه‌يال دێ بۆ من ئێنه‌دان.
ئه‌رێ ئه‌و ب سه‌ر غه‌يبێ هلبوويه‌، ڤێجا وى ديتییه‌ كو مال وعه‌يال وى هه‌نه‌، يان ژى وى په‌يمانه‌ك ب وێ چه‌ندێ ژ خودێ وه‌رگرتییه‌؟
مه‌سه‌له‌ يا وه‌سا نينه‌ وه‌كى ئه‌ڤ كافره‌ دبێژت، نه‌ چو زانين وى هه‌يه‌ ونه‌ چو په‌يمان ب وێ چه‌ندێ وى هه‌نه‌، ئه‌م دێ وێ دره‌و وبێ به‌ختییێ يا وى ژ كيسێ خودێ كرى نڤيسين، و ل ئاخره‌تێ گه‌له‌ك ڕه‌نگێن عه‌زابێ دێ ل وى زێده‌ كه‌ين، كا چاوا وى سه‌رداچوونا خۆ زێده‌ دكر.
وئه‌م دێ ميراتگرییا وى كه‌ين يا مالێ وى وعه‌يالێ وى، و ل ڕۆژا قيامه‌تێ ئه‌و ب تنێ دێ ئێته‌ نك مه‌، نه‌ مالێ وى د گه‌ل دبت ونه‌ عه‌يالێ وى.
وبوتپه‌رێسان ژبلی خودێ هنده‌ك خوداوه‌ند بۆ خۆ دانان په‌رستن بۆ كر؛ دا ئه‌و وان ب سه‌ر بێخن، وبۆ وان ببنه‌ پشته‌ڤان.
مه‌سه‌له‌ وه‌ نينه‌ وه‌كى ئه‌و دبێژن، ئه‌و خوداوه‌ند بۆ وان نابنه‌ پشته‌ڤان، به‌لكى ئه‌ڤ خوداوه‌نده‌ ل ئاخره‌تێ كافرییێ ب په‌رستنا وان دێ كه‌ن، و د هه‌ڤڕكییێ وده‌رێخستنا دره‌وێن وان دا ئه‌و دێ دژى وان ڕاوه‌ستن، به‌روڤاژییا هزرا وان ژێ دكر.
ئه‌رێ ما ته‌ نه‌ديتییه كو مه‌ شه‌يتان ل سه‌ر وان يێن كوفر ب خودێ وپێغه‌مبه‌رێ وى كرى زال كرينه‌؛ دا پتر وان د سه‌ر دا ببه‌ن، و ژ گوهدانێ پاشڤه‌ لێ بده‌ن.
ڤێجا تو -ئه‌ى موحه‌ممه‌د- له‌زێ د داخوازا عه‌زابدانا ڤان كافران دا نه‌كه‌، هه‌ما ئه‌م ژییێ وان وكار وكريارێن وان دهژمێرين بێى زێده‌كرن وڤه‌هێلان.
ڕۆژا ئه‌م ته‌قوادارێن د دنيايێ دا ژ وان ب قه‌در وقيمه‌ت بۆ نك خودايێ وان يێ دلۆڤان كۆم دكه‌ين.
وئه‌م كافران ب دژوارى ب پییان وتێهنى بۆ جه‌هنه‌مێ دهاژۆين.
چو مه‌هده‌ر بۆ كه‌سێ د ده‌ست ڤان كافران دا نينه‌، به‌لكى يا د ده‌ست وان دا يێن سۆزه‌ك ب وێ چه‌ندێ ژ خودێ وه‌رگرتى، كو ئه‌ون يێن باوه‌رى ب خودێ وپێغه‌مبه‌رێ وى ئيناى.
وڤان كافران گۆت: خودايێ پڕدلۆڤان زارۆيه‌ك هه‌يه‌.
ب ڕاستى هه‌وه ‌-گه‌لی خودانێن ڤێ گۆتنێ- ب ڤێ قه‌سێ تشته‌كێ مه‌زن وكرێت ئينايه‌.
نێزيكه‌ عه‌سمان ژ به‌ر كرێتییا ڤێ گۆتنا هه‌وه ‌ چڕچڕ ببن، وعه‌رد شه‌ق ببت، وچيا ب دژوارى بهه‌ڕفن.
ژ قه‌هرێن ڤێ گۆتنێ دا - خودايێ پڕدلۆڤان زارۆيه‌ك هه‌يه -‌ يا هه‌وه‌ د ده‌ر حه‌قا خودێ دا گۆتى. خودێ يێ پاك وبلند بت ژ وێ چه‌ندێ.
وچێ نابت بۆ خودێ، ونه‌ بابه‌تى مه‌زنییا وییه‌، كو زارۆيه‌كى بۆ خۆ بدانت؛ چونكى دانانا زارۆكان نيشانا هه‌وجه‌يیێ وكێماسییێ‌يه‌، وخودێ يێ ده‌وله‌مه‌ند وخودان مه‌دحه‌ ويێ به‌رییه‌ ژ هه‌ر كێماسییه‌كا هه‌بت.
هه‌ر يه‌كێ ل عه‌سمانان ژ ملياكه‌تان، و ل عه‌ردى ژ مرۆڤ وئه‌جنان، ل ڕۆژا قيامه‌تێ دێ ئێته‌ نك خودێ به‌نییه‌كێ شكه‌ستى.
ب ڕاستى خودێ چێكرییێن خۆ هه‌مى هژمارتينه‌، ودزانت ئه‌و چه‌ندن، وكه‌س ژ وان ل به‌ر وى به‌رزه‌ نابت.
وپاشى هه‌ر كه‌سه‌ك ژ چێكرییان ل ڕۆژا قيامه‌تێ ب تنێ دێ ئێته‌ نك خودێ.
هندى ئه‌ون يێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى وچاكى كرين، خودايێ پڕدلۆڤان ڤيانه‌كێ بۆ وان دێ دانته‌ د دلێن خه‌لكى دا.
ڤێجا هه‌ما مه‌ ئه‌ڤ قورئانه‌ ب زمانێ ته‌ يێ عه‌ره‌بى ب ساناهى كرییه‌ -ئه‌ى موحه‌ممه‌د-؛ دا تو مزگينییێ پێ بده‌يه‌ ته‌قواداران ژ دويكه‌فتییێن خۆ، ودا تو دره‌وپێكه‌رێن زێده‌ دهه‌ڤڕك پێ بترسينى.
وبه‌رى ملله‌تێ ته‌ -ئه‌ى موحه‌ممه‌د- مه‌ گه‌له‌ك ملله‌ت تێبرينه‌، تو كه‌سێ ژ وان نابينى وته‌ گوهـ ل ده‌نگێ كه‌س ژ وان نابت، ڤێجا كافرێن ملله‌تێ ته‌ ژى وه‌سا، ئه‌م دێ وان تێ به‌ين وه‌كى مه‌ يێن به‌رى وان تێبرين. و د ڤێ چه‌ندێ دا گه‌ف وگوڕ ب تێبرنا كافرێن ڕكدار هه‌يه‌.
(طه) گۆتن ل دۆر حه‌رفێن كه‌ركرى ل دسپێكا سووره‌تا به‌قه‌ره‌ بۆرییه‌.
ئه‌ى موحه‌ممه‌د مه‌ قورئان بۆ ته‌ نه‌ئينايه‌ خوارێ؛ دا تو ب وى كارى يێ ته‌ هێزا وى نه‌بت به‌خت ڕه‌ش ببى.
به‌لكى مه‌ بۆ شيره‌ت ئه‌و يا ئينايه‌ خوارێ؛ دا ئه‌و بيرا خۆ پێ بينته‌ڤه‌ يێ ژ عه‌زابا خودێ دترست، ڤێجا ئه‌و ب جهئينانا فه‌رمانێن خودێ ته‌قوا وى دكـه‌ن.
ئه‌ڤ قورئانه‌ ژ نك وى خودايى يا هاتییه‌ خوارێ يێ عه‌رد وعه‌سمانێن بلند ئافراندين.
خودايێ ڕه‌حـمان (ئستواء) ل سه‌ر عه‌رشى كرییه‌ ئانه‌كو: يێ بلند بوويه‌ سه‌ر عه‌رشى، بلندبوونه‌كا بابه‌تى مه‌زنییا وى بت.
هه‌ر تشته‌كێ ل عه‌سمانان وهه‌ر تشته‌كێ ل عه‌ردى وهه‌ر تشته‌كێ د ناڤبه‌را وان دا وهه‌ر تشته‌كێ ل بن عه‌ردى يێ وییه‌، وى يێ ئافراندى وملكێ وییه‌ وئه‌و ب ڕێڤه‌ دبه
وئه‌گه‌ر تو -ئه‌ى موحه‌ممه‌د- ده‌نگێ خۆ بلند بكه‌ى، ڤێجا گۆتنا ته‌ يا ئاشكه‌را بت يان يا نه‌په‌نى بت، هندى خودێ‌یه‌ چو تشت ل به‌ر وى به‌رزه‌ نابن، تشتێ نه‌په‌نى ويێ ژ وى ڤه‌شارتيتر ژى وه‌كى وێ گۆتنا مرۆڤ د دلێ خۆ دا دبێژت ئه‌و دزانت.
ئه‌للاهه‌ ئه‌و خودا يێ ژبلی وى دورست نينه‌ په‌رستن بۆ كه‌سێ دى بێته‌ كرن، باشناڤێن پێكهاتى وى ب تنێ هه‌نه‌.
وئه‌رێ به‌حسێ مووسايێ كوڕێ عمرانى بۆ ته‌ -ئه‌ى موحه‌ممه‌د- هاتییه‌ كرن؟
ده‌مێ وى ب شه‌ڤ ئاگره‌كێ هل ديتى ڤێجا وى گۆتییه‌ عه‌يالێ خۆ: كا ڕاوه‌ستن ئه‌زێ ئاگره‌كى دبينم، به‌لكى ئه‌ز بزۆته‌كى بۆ هه‌وه‌ ژێ بينم هوين خۆ پێ گه‌رم بكه‌ن، وئاگره‌كێ دى پێ هلكه‌ن، يان به‌لكى ئه‌ز مرۆڤه‌كى ل وێرێ ببينم ڕێكێ نيشا مه‌ بده‌ت.
ڤێجا ده‌مێ مووسا هاتییه‌ نك وى ئاگرى خودێ گازى كرێ: ئه‌ى مووسا .
هندى ئه‌زم ئه‌ز خودايێ ته‌ مه‌ ڤێجا تو بۆ خۆئاماده‌كرن بۆ ئاخافتنا د گه‌ل خودايێ خۆ پێلاڤا خۆ بێخه‌، تو نوكه‌ يێ ل نهالا (طووايێ) يا من به‌ره‌كه‌ت ئێخستییێ، ڤێجا وى پێلاڤا خۆ ئێخست.
ومن تو -ئه‌ى مووسا- بۆ په‌ياما خۆ يێ هلبژارتى، ڤێجا تو گوهـ بده‌ وى تشتێ بۆ ته‌ ب وه‌حى ژ نك من دئێت.
هندى ئه‌زم ئه‌ز ئه‌و خودامه‌ يێ ژ من پێڤه‌تر ب دورستى په‌رستن بۆ كه‌سێ دى نائێته‌ كرن، چو هه‌ڤپشك من نينن، ڤێجا تو په‌رستنا من ب تنێ بكه‌، وتو نڤێژێ بكه‌ دا به‌حسێ من ب تنێ تێدا بكه‌ى.
هندى ئه‌و ده‌مه‌ يێ مرۆڤ پشتى مرنێ تێدا ڕادبن هه‌ر دێ ئێت، نێزيكه‌ ئه‌ز وى ده‌مى ژ خۆ ژى ڤه‌شێرم، ڤێجا چاوا خه‌لك دێ زانن؛ دا هه‌ر نه‌فسه‌ك ب وى كارێ د دنيايێ دا كرى ژ باشى وخرابییان بێته‌ جزادان.
ڤێجا -ئه‌ى مووسا- بلا ئه‌و كه‌س ته‌ ژ باوه‌رى ئينانا ب ڤى ده‌مى پاشڤه‌ لێ نه‌ده‌ت يێ باوه‌رى پێ نه‌ئيناى   ، ودويكه‌فتنا دلچوونێن خۆ كرى، ودره‌و ب قيامه‌تێ كرى، ئه‌گه‌ر تو دێ تێچى.
وئه‌و چییه‌ د ده‌ستێ ته‌ يێ ڕاستێ دا ئه‌ى مووسا؟
مووساى گۆت: ئه‌و گۆپالێ منه‌، ده‌مێ ئه‌ز ب ڕێڤه‌ دچم ئه‌ز وى دده‌مه‌ به‌ر خۆ، وئه‌ز به‌لگان بۆ په‌زێ خۆ پێ دوه‌رينم؛ دا بچه‌رن، وهنده‌ك مفايێن دى ژى بۆ من تێدا هه‌نه‌.
خودێ گۆته‌ مووساى: تو گۆپالێ خۆ بهاڤێژه‌.
ئينا مووساى ئه‌و هاڤێته‌ عه‌ردى، و د گاڤێ دا ئه‌و بوو ماره‌كێ ب ڕێڤه‌ بچت.
خودێ گۆته‌ مووساى: تو وى مارى بگره‌، وژێ نه‌ترسه‌، ئه‌م دێ جاره‌كا دى وى كه‌ينه‌ گۆپال.
وتو ده‌ستێ خۆ بكه‌ د بن چه‌نگێ خۆ ڤه‌ ئه‌و دێ ده‌ركه‌ڤت سپى وه‌كى به‌فرێ بێى چو نه‌خۆشى لێ بن؛ دا ئه‌و بۆ ته‌ ببته‌ نيشانه‌كا دى.
مه‌ ئه‌و چه‌نده‌ كر؛ دا ئه‌م ژ وان ئايه‌تێن خۆ يێن مه‌زن نيشا ته‌ -ئه‌ى مووسا- بده‌ين يێن دبنه‌ نيشان ل سه‌ر شيان وده‌سهه‌لاتا مه‌ يا مه‌زن، ودورستییا پێغه‌مبه‌رينییا ته‌.
تو -ئه‌ى مووسا- هه‌ڕه‌ نك فيرعه‌ونى؛ چونكى ئه‌و يێ ژ پێ خۆ ده‌ركه‌فتى وبێ ئه‌مرییا خودايێ خۆ يا كرى، ڤێجا تو به‌رێ وى بده‌ ته‌وحيد وپه‌رستنا خودێ.
مووساى گۆت: خودايێ من تو سنگێ من بۆ من فره‌هـ بكه‌.
وكارێ من ل به‌ر من ب ساناهى بێخه‌.
وتو ئه‌زمانێ من ب گۆتنا ره‌هوان به‌رده‌.
دا ئه‌و د گۆتنا من بگه‌هن.
وتو هاريكاره‌كى ژ مرۆڤێن من بده‌ د گه‌ل من.
هاروونێ برايێ من.
تو من ب وى ب هێز بێخه‌ وپشتا من پێ موكم بكه‌.
ووى د گه‌ل من بكه‌ شريك د پێغه‌مبه‌رينى وگه‌هاندنا په‌يامێ دا.
دا ئه‌م گه‌له‌ك ته‌سبيحا ته‌ بكه‌ين.
وگه‌له‌ك ته‌ ل بيرا خۆ بينين وحه‌مدا ته‌ بكه‌ين.
هندى تويى تو ب مه‌ يێ بينه‌ر بووى، تشته‌ك ژ كارێ مه‌ ل به‌ر ته‌ نائێته‌ ڤه‌شارتن.
خودێ گۆت: ب ڕاستى هه‌ر تشته‌كێ ته‌ خواستى من دا ته‌ ئه‌ى مووسا.
و ب ڕاستى جاره‌كا دى ژى به‌رى ڤێ قه‌نجییێ مه‌ منه‌ته‌ك ل ته‌ كر بوو -ئه‌ى مووسا- ده‌مێ تو يێ ساڤا ڤێجا مه‌ تو ژ فيرعه‌ونى ڕزگاركرى.
ده‌مێ مه‌ ئێخستییه‌ سه‌ر دلێ دايكا ته‌:
كو تو كوڕێ خۆ مووساى پشتى بوونا وى بكه‌ د صندۆقه‌كێ دا، پاشى بهاڤێژه‌ د نيلی دا، ونيل دێ وى هاڤێته‌ به‌ر لێڤێ، ونه‌يارێ من ونه‌يارێ وى فيرعه‌ون دێ وى گرت. ومن ڤيانه‌ك ژ نك خۆ ب سه‌ر ته‌ دا به‌ردابوو، ڤێجا ژ به‌ر وێ چه‌ندێ تو د ناڤ خه‌لكى دا يێ خۆشتڤى بـووى، ودا تـو ل به‌ر چاڤێ من و ب پاراستنا من بێيه‌ په‌روه‌رده‌كرن. وئه‌ڤ ئايه‌ته‌ سالۆخه‌تێ هه‌بوونا چاڤى بۆ خودايێ مه‌زن بنه‌جهـ دكه‌ت ب ڕه‌نگه‌كێ بابه‌تى وى بت.
ومه‌ منه‌ت ل ته‌ كر ده‌مێ خويشكا ته‌ دايه‌ ب دويڤ ته‌ڤه‌، ووێ دگۆته‌ وان يێن تو برى: ئه‌رێ ئه‌ز وى نيشا هه‌وه‌ بده‌م يێ وى بچويكى بۆ هه‌وه‌ ب خودان بكه‌ت، وشيرى بده‌تێ؟ ئينا مه‌ تو زڤڕاندییه‌ نك دايكا ته‌ پشتى تو كه‌فتییه‌ د ده‌ستێن فيرعه‌ونى دا؛ دا چاڤێن وێ ب سلامه‌تییا ته‌ ژ خندقينێ وكوشتنێ روهن ببن، و ل سه‌ر چوونا ته‌ ب خه‌م نه‌كه‌ڤت، وته‌ ب خه‌له‌تى ڤه‌ زه‌لامێ قبتى كوشت ڤێجا مه‌ تو ژ خه‌ما كريارا ته‌ وترسا كوشتنێ ڕزگاركرى، ومه‌ تو جه‌باندى، ڤێجا ب ترس ڤه‌ تو چوويه‌ نك خه‌لكێ (مه‌ديه‌ن)، وچه‌ند ساله‌كان تو د ناڤ وان دا ماى، پاشى ل وى ده‌مێ مه‌ بۆ هنارتنا ته‌ داناى تو ل دويڤ قه‌ده‌را مه‌ ژ (مه‌ديه‌نێ) هاتى، وكار هه‌مى د ده‌ستێ خودێ دا يه‌.
ومن ئه‌ڤ هه‌مى نعمه‌ته‌ د گه‌ل ته‌ كرن-ئه‌ى مووسا-بۆ هلبژارتنا ته‌؛ دا په‌ياما من هلگرى وبگه‌هينییه‌ خه‌لكى، و ب فــه‌رمــانــا مـن ڕاببى.
ئه‌ى مووسا تو وبرايێ خۆ هاروون ب وان ئايه‌تێن من ڤه‌ يێن دبنه‌ نيشان ل سه‌ر خوداينى وشيانا من وڕاستییا پێغه‌مبه‌رينییا ته‌ هه‌ڕن، وهوين د مه‌سه‌لا كرنا زكرێ من دا سست ولاواز نه‌بن.
هوين هه‌ردو هه‌ڕنه‌ نك فيرعه‌ونى؛ چونكى ئه‌وى پێ ل توخويبان دانايه‌ و ب ناڤ كوفر وزۆردارییێ دا چوويه‌.
ڤێجا هوين گۆتنه‌كا نه‌رم ونازك بێژنێ ، دا به‌لكى بيرا خۆ ل خودايێ خۆ بينته‌ڤه‌ يان ژى بترست.
مووسا وهاروونى گۆت: خودايێ مه‌ هندى ئه‌مين ئه‌م دترسين ئه‌و له‌زێ د جزادانا مه‌ دا بكه‌ت، يان خۆ ژ حه‌قییێ مه‌زنتر ببينت ڤێجا حه‌قییێ ژ مه‌ وه‌رنه‌گرت.
خودێ گۆته‌ مووسا وهاروونى: هوين ژ فيرعه‌ونى نه‌ترسن؛ چونكى ئه‌ز يێ د گه‌ل هه‌وه‌ من گوهـ ل ئاخفتنا هه‌وه‌ دبت، وئه‌ز كريارێن هه‌وه‌ دبينم.
ڤێجا هوين هه‌ڕنه‌ نك وى وبێژنێ: ئه‌م هه‌ردو پێغه‌مبه‌رێن خودايێ ته‌ينه‌ بۆ ته‌ ڤێجا تو ئسرائيلییان به‌رده‌، وئه‌و كريارێن ب وان ڤه‌ نه‌ئێن تو ژ وان نه‌خوازه‌، ب ڕاستى ئه‌م ب نيشانه‌كا په‌رده‌دڕ ڤه‌ ژ نك خودايێ ته‌ بۆ ته‌ هاتينه‌ ئه‌و ڕاستییا گازییا مه‌ ئاشكه‌را دكه‌ت، وئه‌م ب سلامه‌تییا ژ عه‌زابا خودێ ڤه‌ بۆ وى كه‌سى هاتينه‌ يێ دويچوونا هيدايه‌تا وى بكه‌ت.
هندى خودايێ ته‌ يه‌ وه‌حى بۆ مه‌ هنارتییه‌ كو عه‌زابا وى بۆ وییه‌ يێ دره‌وێ بكه‌ت وپشت بده‌ته‌ ڕێك وشريعه‌تێ وى.
فيرعه‌ونى گۆته‌ وان: ڤێجا كییه‌ خودايێ هه‌وه‌ ئه‌ى مووسا؟
مووساى گۆته‌ وى: خودايێ مه‌ ئه‌وه‌ يێ ئافراندنا هه‌ر تشته‌كى ب ڕه‌نگه‌كێ جوان وهێژا دايێ، پاشى به‌رێ هه‌ر تشته‌كى دا وێ ڕێكێ يا ئه‌و مفاى بۆ خۆ ژێ وه‌ربگرت.
فيرعه‌ونى گۆته‌ مووساى: پا ئه‌و ملله‌تێن به‌رێ مه‌سه‌لا وان دێ يا چاوا بت؟ وئه‌و خه‌لكێ به‌رى مه‌ چووى، وقه‌ستا كوفرێ كرى؟
مووساى گۆته‌ فيرعه‌ونى: زانينا وان ملله‌تان وكريارێن وان كرين ل نك خودايێ منه‌ د له‌وحێ پاراستى دا، وئه‌ز چو ژێ نزانم، خودايێ من د ئه‌حكام وكريارێن خۆ دا به‌رزه‌ نابت، وئه‌و تشته‌كى ژ وێ زانينا وى هه‌ى ژبير ناكه‌ت.
ئه‌وه‌ يێ عه‌رد بۆ هه‌وه‌ خۆش كرى كو هوين مفاى ژێ ببينن، ووى گه‌له‌ك ڕێك بۆ هه‌وه‌ لێ داناينه‌، وى باران ژ عه‌سمانى ئينا خوارێ، وگه‌له‌ك ڕه‌نگ وجوينێن شينكاتى پێ ئينانه‌ده‌ر.
هوين-گه‌لی  مرۆڤان-ژ تشتێ پاقژ يێ مه‌ بۆ هه‌وه‌ شينكرى بخۆن، وحه‌يوانێن خۆ پێ بچه‌رينن. هندى د ڤێ چه‌ندێ دايه‌ نيشان ل سه‌ر شيانا خودێ ، وگازى بۆ ته‌وحيد ويه‌كتا په‌رێسییا وى، بۆ خودان عه‌قلان هه‌نه‌.
مه‌ هوين-گه‌لی  مرۆڤان-ژ عه‌ردى ئافراندينه‌، وپشتى مرنێ جاره‌كا دى ئه‌م دێ هه‌وه‌ زڤڕينينه‌ عه‌درى، وجاره‌كا دى بۆ حسێب وجزادانێ ئه‌م دێ هه‌وه‌ ژێ ده‌رێخين.
و ب ڕاستى مه‌ ئه‌و هه‌مى ئايه‌ت وده‌ليلێن خۆ نيشا فيرعه‌ونى دان يێن ڕاستییا خوداينى وشيانا مه‌ وپێغه‌مبه‌رينییا مووساى دگه‌هينن، به‌لێ وى دره‌و پێ كر و ل به‌ر نه‌هات حه‌قییێ قه‌بويل بكه‌ت.
فيرعه‌ونى گۆت: ئه‌رێ تو-ئه‌ى مووسا-بۆ مه‌ هاتى دا ب ڤێ سێره‌به‌ندییا خۆ تو مه‌ ژ وارێ مه‌ ده‌ربێخى؟
ئه‌م ژى دێ ب سێره‌به‌ندییه‌كا وه‌كى وێ ئێينه‌ ته‌، ڤێجا تو ژڤانه‌كێ ده‌سنيشانكرى د ناڤبه‌را مه‌ وخۆ دا بدانه‌، نه‌ ئه‌م خۆ ژێ پاشڤه‌ لێ دده‌ين نه‌ تو، ل جهه‌كێ ڕاست وئاشكه‌را بۆ مه‌ وته‌.
مووساى گۆته‌ فيرعه‌ونى: ژڤانێ هه‌وه‌ بۆ كۆمبوونێ ڕۆژا جه‌ژنییه‌، ده‌مێ خه‌لك خۆ دخه‌ملينن، و ژ هه‌مى لايان ڤه‌ دئێن و ل تێشته‌گه‌هێ كۆم دبن.
ئينا فيرعه‌ون پاشدا چوو وگوهـ نه‌دا وێ حه‌قییێ يا مووسا پێ هاتى، ووى سێره‌به‌ندێن خۆ كۆمكرن، پاشى ل ده‌مێ كۆمبوونێ ئه‌و هات.
مووساى بۆ شيره‌تكرن گۆته‌ سێره‌به‌ندێن فيرعه‌ونى: هشيار بن، هوين چو دره‌وان ژ نك خۆ ل سه‌ر ناڤێ خودێ نه‌كه‌ن، ئه‌گه‌ر ئه‌و ب عه‌زابه‌كا ژ نك خۆ دێ هه‌وه‌ تێ به‌ت، و ب ڕاستى ئه‌و كه‌س ڕوى ڕه‌ش وشه‌رمزار بوو يێ ب ناڤێ خودێ دره‌وێ بكه‌ت.
ئينا سێره‌به‌ندان د ناڤبه‌را خۆ دا دان وستاندن كر وهێدى د گه‌لێك ئاخفتن.
ووان گۆت: هندى مووسا وهاروونه‌ دو سێره‌به‌ندن وان دڤێت ب سێره‌به‌ندییا خۆ هه‌وه‌ ژ وه‌لاتێ هه‌وه‌ ده‌ربێخن، ووێ ڕێبازا بلند ژ سێره‌به‌ندییێ يا هوين ل سه‌ر نه‌هێلن، ڤێجا هوين فه‌ند وفێلا خۆ موكم بكه‌ن.
وهوين هه‌مى پێكڤه‌ و ب يه‌ك ڕێزى وه‌رنێ، وئه‌و تشتێن د ده‌ستێن هه‌وه‌ دا ب يه‌ك جار هوين بهاڤێژن؛ دا هوين خه‌لكى حێبه‌تى بكه‌ن، وبشێنه‌ سێره‌به‌ندییا مووساى وبرايێ وى، وئه‌ڤرۆ ئه‌و دێ گه‌هته‌ مرادێ يێ بشێته‌ يێ دى وسه‌ركه‌ڤت.
سێره‌به‌ندان گۆت: ئه‌ى مووسا يان تو گۆپالێ خۆ به‌راهییێ بهاڤێژه‌ يان ئه‌م دێ ده‌ست پێ كه‌ين ووى تشى هاڤێژين يێ مه‌ هه‌ى.
مووساى گۆته‌ وان: هوين به‌راهییێ وى تشتێ هه‌وه‌ هه‌ى بهاڤێژن، ئينا وان وه‌ريس وگۆپالێن خۆ هاڤێتن، ڤێجا ژ به‌ر سێره‌به‌ندییا وان يا موكم مووساى هزر كر هه‌ما ڕاسته‌ ئه‌و مارن يێن ب ڕێـڤـه‌ دچن.
ئينا مووسا د دل دا ب ترسێ حه‌سيا.
خودێ گۆته‌ مووساى: تو ژ چو نه‌ترسه‌، هندى تويى تو ژ ڤان سێره‌به‌ندان و ژ فيرعه‌ونى وله‌شكه‌رێ وى بلندترى، وتو دێ شێيه‌ وان.
وتو وى گۆپالێ خۆ يێ كو د ده‌ستێ ته‌ يێ ڕاستێ دا بهاڤێژه‌ ئه‌و دێ وه‌ريس وگۆپالێن وان داعويرت؛ چونكى يا وان به‌رانبه‌رى ته‌ چێكرى فه‌ند وفێلا سێره‌به‌ندییه‌، ويێ سێره‌به‌ند ل كيڤه‌ بت ب سێره‌به‌ندییا خۆ ناگه‌هته‌ مرادێ.
ئينا مووساى گۆپالێ خۆ هاڤێت، ووى ئه‌و كارێ وان چێكرى داعويرا، وحه‌قى ئاشكه‌را بوو ووان چو هێجه‌ت نه‌مان. ئينا سێره‌به‌ندان خۆ چه‌مانده‌ عه‌ردى وچوونه‌ سوجدێ وگۆتن: مه‌ باوه‌رى ب خودايێ هاروونى ومووساى ئينا، ئه‌گه‌ر ئه‌ڤه‌ سێره‌به‌ندى با ئه‌و نه‌دشيا مه‌.
فيرعه‌ونى گۆته‌ وان: ئه‌رێ هه‌وه‌ باوه‌رى ب مووساى ئينا، وهه‌وه‌ دويكه‌فتنا وى كر به‌رى ئه‌ز ده‌ستويرییێ ب وێ چه‌ندێ بده‌مه‌ هه‌وه‌؟ هندى مووسايه‌ مه‌زنێ هه‌وه‌يه‌ يێ سێره‌به‌ندى نيشا هه‌وه‌ داى؛ له‌و هه‌وه‌ دويكه‌فتنا وى كر، ڤێجا سويند بت ئه‌ز ده‌ست وپییێن هه‌وه‌ ڕاست وچه‌پ ببـڕم، ده‌سته‌كى ژ لايه‌كى ڤه‌ وپییه‌كى ژ لايێ دى ڤه‌، وهه‌وه‌ ب قورمێن دارقه‌سپان ڤه‌ بهلاويسم، وهوين دێ زانن كى ژ مه‌: ئه‌ز يان خودايێ مووساى يێ عه‌زاب دژوارتر، وبه‌رده‌وامتره‌؟
سێره‌به‌ندان گۆته‌ فيرعه‌ونى: ئه‌م ته‌ ناهلبژێرين، وگوهدارییا ته‌ ناكه‌ين، ودويچوونا دينێ ته‌ ناكه‌ين، وته‌ ب سه‌ر وێ نائێخين يا مووسا بۆ مه‌ پێ هاتى ژ نيشانێن ئاشكه‌را، وئه‌م خوداينییا ته‌ يا ژ دره‌و ب سه‌ر خوداينییا وى خودايێ ئه‌م ئافراندين نائێخين، ڤێجا تو وى تشتى د گه‌ل مه‌ بكه‌ يێ تو دكه‌ى، هه‌ما ده‌سهه‌لاتا ته‌ د ڤێ ژينا دنيايێ دايه‌، وئه‌وا تو دئينییه‌ سه‌رێ مه‌ عه‌زابه‌كه‌ گاڤا خلاس خلاس.
هندى ئه‌مين مه‌ باوه‌رى ب خودايێ خۆ و پێغه‌مبه‌رێ وى ئينا؛ دا ئه‌و گونه‌هێن مه‌ ووێ سێره‌به‌ندییا ته‌ زۆرى ل مه‌ كرى كو فێرببينێ بۆ مه‌ ژێ ببه‌ت. وجزايێ خودێ بۆ مه‌ ژ جزايێ ته‌ -ئه‌ى فيرعه‌ون- چێتره‌، وعه‌زابا وى ژى بۆ وى يێ گوهدارییا فه‌رمانا وى نه‌كه‌ت به‌ردوامتره‌.
هندى ئه‌وه‌ يێ ب كوفرێ بێته‌ نك خودايێ خۆ عه‌زابا جه‌هنه‌مێ بۆ وى هه‌يه‌ ئه‌و دێ پێ ئێته‌ عه‌زابدان، نه‌ ئه‌و تێدا دمرت وڕحه‌ت دبت، ونه‌دژيت ژينه‌كا خۆشییێ پێ ببه‌ت.
وهه‌چییێ بێته‌ نك خودايێ خۆ وئه‌و يێ خودان باوه‌ر بت وچاكى كربن، ده‌ره‌جێن بلند د به‌حه‌شتێن به‌رده‌وام دا بۆ وى هه‌نه‌.
ڕويبار د بن داروبارێن وێ دا دچن هه‌روهه‌ر ئه‌و دێ تێدا مينن، وئه‌ڤ نعمه‌تا هه‌روهه‌ر جزايه‌كه‌ ژ خودێ بۆ وى يێ نه‌فسا خۆ ژ پيساتى وقڕێژ وشركێ پاقژكرى، وپه‌رستنا خودێ ب تنێ كرى، وچووبته‌ نك خودايێ خۆ بێى شريكه‌ك بۆ وى چێكربت.
ومه‌ وه‌حى بۆ مووساى هنارت: كو تو ب به‌نییێن من يێن ئسرائيلی ڤه‌ ب شه‌ڤ ژ (مصرێ) ده‌ركه‌ڤه‌، وتو ڕێكه‌كا زوها د ده‌ريايێ دا بۆ وان بگره‌، ترسا ژ هندێ كو فيرعه‌ون وله‌شكه‌رێ وى بگه‌هنه‌ هه‌وه‌ ته‌ نابت، وتو ژ خندقينا د ئاڤێ ژى دا ناترسى.
مووساى ئسرائيلی ب شه‌ڤ ده‌رێخستن، وڕێكه‌ك بۆ وان د ده‌ريايێ دا چێكر، ئينا فيرعه‌ونى ب له‌شكه‌رێ خۆ ڤه‌ دا ب دويڤ وان ڤه‌، ئينا هند ئاڤ ب سه‌ر وان دا هات كو به‌س خودێ دزانى چه‌نده‌، ڤێجا هه‌مى خندقين ومووسا وملله‌تێ وى ڕزگار بوون.
وفيرعه‌ونى ملله‌تێ خۆ ب وێ كوفرا وى ل به‌ر وان شرينكرى به‌رزه‌كرن، ووى ئه‌و نه‌ئينانه‌ سه‌ر ڕێكا هيدايه‌تێ.
گه‌لی  ئسرائيلیان هوين ل بيرا خۆ بينن ده‌مێ مه‌ هوين ژ دوژمنێ هه‌وه‌ فيرعه‌ونى ڕزگاركرين، ومه‌ ژڤانێ هه‌وه‌ بۆ ئينانه‌ خوارا ته‌وراتێ كره‌ لايێ ڕاستێ يێ چيايێ طوورى، ومه‌ ل ده‌مێ به‌رزه‌بوونێ تشتێ هوين بخۆن ب سه‌ر هه‌وه‌ دا هنارت، خوارنه‌كا وه‌كى هنگڤينى وگۆشتێ ته‌يران.
هوين ژ ڕزقێ مه‌ يێ پاقژ بخۆن، وزێده‌ گاڤییێ تێدا نه‌كه‌ن كو هنده‌ك ژ هه‌وه‌ زۆردارییێ ل هنده‌كان بكه‌ن، ئه‌گه‌ر غه‌زه‌با من دێ ب سه‌ر هه‌وه‌ دا ئێت، وهه‌چییێ غه‌زه‌با من ب سه‌ر دا بێت ئه‌و خوساره‌ت بوو وتێ چوو.
وهندى ئه‌زم ئه‌ز پڕگونه‌هـ ژێبرم بۆ وى يێ ژ كوفر وگونه‌هێ تۆبه‌ بكه‌ت، وباوه‌رییێ ب من بينت وكارێن چاك بكه‌ت، پاشى ب سه‌ر حه‌قییێ هلبووى وخۆ ل سه‌ر گرتى.
و چ تشتى تو ب له‌ز ئێخستى -ئه‌ى مووسا- كو به‌رى وان قه‌ستا لايێ ڕاستێ ژ طوورى بكه‌ى، ووان بهێلییه‌ ل پشت خۆ؟
وى گۆت: ئه‌و يێن ل دويڤ من دئێن، ومن له‌ز بۆ نك ته‌ كر -ئه‌ى خودايێ من-؛ دا پتر تو ژ من ڕازى ببى.
خودێ گۆته‌ مووساى: پانێ مه‌ پشتى ته‌ ملله‌تێ ته‌ ب په‌رستنا گۆلكێ يێ جه‌ڕباندى، وسامرى ئه‌و يێن د سه‌ر دا برين.
ئينا مووسا ب خه‌م وقه‌هر ڤه‌ زڤڕى نك ملله‌تێ خۆ، وگۆته‌ وان: ئه‌ى ملله‌تێ من ما خودايێ هه‌وه‌ ژڤانه‌كێ باش نه‌دابوو هه‌وه‌ كو ئه‌و ته‌وراتێ بينته‌ خوارێ؟ ئه‌رێ ڤێجا ژڤان ل به‌ر هه‌وه‌ درێژ بوو وهوين ژێ بێ هيڤى بوون، يان هه‌وه‌ ڤيا هوين كاره‌كى بكه‌ن غه‌زه‌با خودايێ هه‌وه‌ ب سه‌ر هه‌وه‌ دا بينت، ڤێجا هوين ل ژڤانێ من نه‌هاتن وهه‌وه‌ په‌رستنا گۆلكێ كر، وهه‌وه‌ پێگيرى ب فه‌رمانێن من نه‌كر؟
وان گۆت: مه‌ نه‌ ب دلێ خۆ ژڤانێ ته‌ ب جهـ نه‌ئينا، به‌لكى بارێن گونه‌هان ژ به‌ر چه‌كێ ملله‌تێ فيرعه‌ونى يێ كو مه‌ د گه‌ل خۆ ئيناى ل مه‌ هاتبوونه‌ كرن، ڤێجا مه‌ ب فه‌رمانا سامرى ئه‌و هاڤێتنه‌ د كۆركه‌كا ئاگرى دا، وهه‌ر وه‌سا سامرى ژى ئه‌و مستا ئاخا بنێ پییێ هه‌سپێ جبريلی يا كو د گه‌ل وى بوو هاڤێته‌ تێدا.
ڤێجا سامرى بۆ ئسرائيلیان ژ وى زێڕێ د گه‌ل وان له‌شێ گۆلكه‌كێ چێكر ده‌نگێ چێلان ژێ دهات، ڤێجا ئه‌وێن پێ د سه‌ر دا چووين ژ وان گۆته‌ يێن دى: ئه‌ڤه‌ خودايێ هه‌وه‌ وخودايێ مووسايه‌، به‌لێ مووساى يێ ژبير كرى.
ئه‌رێ ئه‌وێن په‌رستنا گۆلكێ كرى ما نابينن كو ئه‌و د گه‌ل وان نائاخڤت، وبه‌رسڤا وان ژى ناده‌ت، ونه‌شێت نه‌ خرابییه‌كێ ژ وان بده‌ته‌ پاش، ونه‌ باشییه‌كێ بگه‌هينته‌ وان؟
و ب ڕاستى -به‌رى مووسا بزڤڕت- هاروونى گۆتبوو ئسرائيلیان: ئه‌ى ملله‌تێ من هه‌ما هوين ب ڤێ گۆلكێ يێن هاتينه‌ جه‌ڕباندن؛ دا خودان باوه‌رێ هه‌وه‌ پێ ژ كافرى ئاشكه‌را ببت، وهندى خودايێ هه‌وه‌يه‌ خودايه‌كێ پڕدلۆڤانه‌ ڤێجا هوين د وى تشتى دا يێ ئه‌ز به‌رێ هه‌وه‌ دده‌مێ دويكه‌فتنا من بكه‌ن، وگوهدارییا فه‌رمانا من بكه‌ن.
گۆلك په‌رێسان ژ وان گۆت: ئه‌م دێ هه‌ر مينيـن گۆلكێ په‌رێسين حه‌تا مووسا دزڤڕته‌ نك مه‌.
مووساى گۆته‌ برايێ خۆ هاروونى: چ تشت بوو نه‌هێلاى تو وان بهێلی وبگه‌هییه‌ من ده‌مێ ته‌ ديتى ئه‌و ژ دينێ خۆ ده‌ركه‌فتين ووان په‌رستنا گۆلكێ كرى؟
ئه‌رێ ته‌ گوهدارییا من د وى تشتى دا نه‌كر يێ من فه‌رمان پێ ل ته‌ كرى كو تو پشتى من بكه‌ى؟
پاشى مووساى سه‌ر وڕيهێن هاروونى گرتن وكێشان، ئينا هاروونى گۆتێ: كوڕێ دايكا من تو سه‌ر وڕيهێن من نه‌كێشه‌، هندى ئه‌ز بووم ئه‌ز دترسيام -ئه‌گه‌ر وان بهێلم وبێمه‌ نك ته‌- تو بێژى: ته‌ دوبه‌ره‌كى ئێخسته‌ ناڤ ئسرائيلیان، وته‌ ب شيره‌تا من نه‌كر وباش چاڤدێرى ل وان نه‌كر.
مووساى گۆته‌ سامرى: ئه‌ى سامرى مه‌سه‌لا ته‌ چيه‌؟ وبۆچى ته‌ ئه‌ڤ كاره‌ كر؟
سامرى گۆت: تشتێ وان نه‌ديتى -كو جبريله‌ سلاڤ لێ بن- من ل سه‌ر پشتا هه‌سپى ديتبوو، ده‌مێ ئه‌م ژ ده‌ريايێ ده‌ركه‌فتين وفيرعه‌ون وله‌شكه‌رێ وى خندقين، ڤێجا من مسته‌ك ژ وێ ئاخا ل جهێ پییێ هه‌سپێ جبريلی هلگرت، ومن ئه‌و هاڤێته‌ سه‌ر وى چه‌كێ من گۆلك ژێ چێكرى، ئه‌و بۆ جه‌رباندن وفتنه‌ بوو گۆلكه‌كا ب ده‌نگ ، وهۆسا نه‌فسا من يا فه‌رمانێ ب خرابییێ دكه‌ت ئه‌ڤ كاره‌ ل به‌ر من شرينكر.
مووساى گۆته‌ سامرى: دێ هه‌ڕه‌ هندى تويى د ژينا خۆ دا تو دێ يێ هاڤێتى بى، وهه‌ر كه‌سه‌كێ تو ببينى دێ بێژییێ: نه‌ ئه‌ز ده‌ست دكه‌مه‌ كه‌سێ ونه‌ كه‌س ده‌ست دكه‌ته‌ من، وهندى تويى ژڤانه‌ك بۆ عه‌زابدانا ته‌ هه‌يه‌، خودێ وى ژڤانى هه‌ر دێ پێك ئينت، وتو دێ بينى، وتو به‌رێ خۆ بده‌ خودايێ خۆ يێ ته‌ په‌رستن بۆ كرى ئه‌م دێ وى سۆژين، پاشى دێ هويركێ وى ب ده‌ريايێ وه‌ركه‌ين.
هــه‌مـــا خــــودايــێ هه‌وه ‌-گه‌لی مرۆڤان- ئه‌للاهه‌ يێ كو ژ وى پێڤه‌تر چو خودايێن حه‌ق نينن، زانينا وى هه‌مى تشت ڤه‌گرتينه‌.
ووه‌كى مه‌ سه‌رهاتییا مووساى وفيرعه‌ونى وملله‌تێن وان بۆ ته ‌-ئه‌ى موحه‌ممه‌د- گۆتى، وه‌سا ئه‌م ده‌نگ وباسێن بۆرییان بۆ ته‌ دبێژين. و ب ڕاستى مه‌ ئه‌ڤ قورئانه‌ بۆ بيرئينان ژ نك خۆ بۆ ته‌ ئينايه‌ بۆ وى يێ بيرا خۆ لێ بينته‌ڤه‌.
هه‌چییێ پشتا خۆ بده‌ته‌ ڤێ قورئانێ، وباوه‌رییێ پێ نه‌ئينت، وكارى ب وێ يا تێدا هاتى نه‌كه‌ت، ڕۆژا قيامه‌تێ ئه‌و دێ ئێته‌ نك خودايێ خۆ وباره‌كێ گونه‌هان يێ مه‌زن دێ هلگرت.
هه‌ر وهه‌ر ئه‌و دێ د عه‌زابێ دا بن، وئه‌و بارێ گونه‌هان يێ گران ل وان نه‌خۆش هات؛ چونكى به‌رێ وان دا ئاگرى.
ڕۆژا ملياكه‌ت بۆ ده‌سپێكرنا قيامه‌تێ پف دكه‌ته‌ (بۆڕییێ)، وئه‌م وێ ڕۆژێ كافران دهاژۆين وڕه‌نگێ وان يێ شين، ژ ترس وسه‌هما وێ ڕۆژێ دا چاڤ وسيمايێ وان دئێته‌ گوهۆڕين.
ئه‌و ب ده‌نگه‌كێ نزم ڤه‌ وهێدى د گه‌لێك دئاخڤن، هنده‌ك ژ وان دبێژنه‌ هنده‌كان: ژ ده‌هـ ڕۆژان پێڤه‌تر هوين نه‌مابوونه‌ ل دنيايێ.
ئه‌م ب وێ زاناترين يا ئه‌و ڤه‌دشێرن ودبێژن، ده‌مێ عاقلدار وزانايێ وان دبێژت: ژ ڕۆژه‌كا ب تنێ پێڤه‌تر هوين د دنيايێ دا نه‌مابوون؛ هندى ل ئاخره‌تێ ده‌مێ دنيايێ ل به‌ر وان يێ كێمه‌.
وملله‌تێ ته پسيارا چيايان ژ ته‌ دكه‌ن كانێ دويماهییا وان ل ڕۆژا قيامه‌تێ دێ چ بت، تو بێژه‌ وان: خودايێ من وان ژ جهێ وان دئينته‌ده‌ر ووه‌كى باى لێ دكه‌ت.
ڤێجا ئه‌و هنگى عه‌ردى دكه‌ته‌ عه‌رده‌كێ ڕاست وحلی يێ بێ شينكاتى.
يێ به‌رێ خۆ بده‌تێ نه‌ چو خوارییێ لێ دبينت ونه‌ چو جهێن نزم وبلند دبينت.
وێ ڕۆژێ خه‌لك دويكه‌فتنا گازيكه‌رى دكه‌ن، دا بۆ قيامه‌تێ ڕاوه‌ستن، وان ژبلی دويكه‌فتنا وى چو ڕێ نينن به‌رێ خۆ بده‌نێ؛ چونكى ئه‌و ل به‌ر خه‌لكى هه‌مییێ حه‌قى وڕاستییه‌، و ژ ترسا خودايێ پڕدلۆڤان دا هه‌مى ده‌نگ كز بوون، ڤێجا ژ ده‌نگه‌كێ نزم پێڤه‌تر ته‌ گوهـ ل چو نابت.
وێ ڕۆژێ مه‌هده‌ر مفايێ مرۆڤه‌كى ناكه‌ت، وه‌سا تێ نه‌بت خودايێ پڕدلۆڤان ده‌ستويرییێ بده‌ته‌ مه‌هده‌رچى، و ژ وى ڕازى ببت يێ مه‌هده‌ر بۆ دئێته‌ كرن، وژبلی خودان باوه‌رێ دلسۆز ئه‌و بۆ يه‌كى نابت.
خودێ وى تشتێ ل به‌راهییا خه‌لكى ژ كارێ قيامه‌تێ ووى تشتێ ل پشت وان ژ كارێ دنيايێ دزانت، وچێكرییێن وى ب زانينا خۆ دۆرێ ل وى ناگرن.
وڕوییێن هه‌مى چێكرییان بۆ چێكه‌رێ وان چه‌ميان، ئه‌وه‌ زێندییێ نه‌مرت، يێ ب كارێ چێكرییێن خۆ ڕادبت. و ب ڕاستى ئه‌و ل ڕۆژا قيامه‌تێ خوساره‌ت بوو يێ شريكه‌ك بۆ خودێ داناى.
وهه‌چییێ كارێن چاك بكه‌ت وباوه‌رى ب خودايێ خۆ هه‌بت، ئه‌و ژ زۆردارییه‌كێ ناترست كو گونه‌هێن وى بێنه‌ زێده‌كرن، و ژ خوارنا مافێ خۆ ژى ناترست كو خێرێن وى بێنه‌ كێمكرن.
ووه‌كى مه‌ دلێ خودان باوه‌ران برییه‌ كريارێن چاك، ومه‌ كافر ژ مانا ل سه‌ر گونه‌هێ وكوفرا ب ئايه‌تێن خۆ داينه‌ پاش، وه‌سا مه‌ ئه‌ڤ قورئانه‌ ب زمانێ عه‌ره‌بى ئينا خوارێ؛ دا ئه‌و تێ بگه‌هن، ومه‌ گه‌له‌ك ڕه‌نگێن گه‌ف وترساندنێ تێدا دياركرن؛ دا ئه‌و ته‌قوا خودايێ خۆ بكه‌ن، يان دا ئه‌ڤ قورئانه‌ بيرئينانه‌كێ بۆ وان چێ بكه‌ت.
ڤێجا يێ پاك وبلند بت خودێ ژ هه‌ر كێماسییه‌كێ، ئه‌و مه‌لكێ ده‌سهه‌لاتا وى ل سه‌ر هه‌ر مه‌لكه‌كى زال، يێ هه‌مى تشتان ب ڕێڤه‌ دبه‌ت، ئه‌و ب خۆ يێ حه‌قه‌، وسۆز وگه‌فا وى يا حه‌قه‌، وهه‌ر تشته‌كێ ژ وى بێت يێ حه‌قه‌. وتو ل ده‌مێ وه‌رگرتنا قورئانێ به‌رى جبريلی ڕا نه‌كه‌ حه‌تا ئه‌و ژێ خلاس بت، وتو بێژه‌: خودايێ من تو زانينێ ل سه‌ر زانينا من زێده‌كه‌.
و ب ڕاستى به‌رى ئاده‌م ژ دارێ بخۆت مه‌ شيره‌ت لێ كر بوو كو ئه‌و ژێ نه‌خۆت، ومه‌ گۆتبوو وى: هندى ئبليسه‌ دوژمنێ ته‌ ويێ ژنكا ته‌يه‌، ڤێجا ئه‌و هه‌وه‌ ژ به‌حه‌شتێ ده‌رنه‌ئێخت، ئه‌گه‌ر هوين د دنيايێ دا دێ د نه‌خۆشییێ دا بن، ئينا شه‌يتانى وه‌سواس بۆ چێكر ووى گوهدارییا وى كر، وئاده‌مى شيره‌تا مه‌ ژبيركر، ومه‌ نه‌ديت وى ئه‌و پاراستى يا فه‌رمان پێ ل وى هاتییه‌كرن.
وتو به‌حس بكه‌ ده‌مێ مه‌ گۆتییه‌ فريشته‌يان: هوين وه‌ك قه‌درگرتن بۆ ئاده‌مى هه‌ڕنه‌ سوجدێ، ڤێجا وان گوهدارییا وى كر، وچوونه‌ سوجدێ، به‌لێ ئبليس ل به‌ر نه‌هات بچته‌ سوجدێ.
ئينا مه‌ گۆت: ئه‌ى ئاده‌م هندى ئه‌ڤه‌ بۆ ته‌ وبۆ ژنا ته‌ دوژمنه‌، ڤێجا هوين ژێ دهشيار بن، وگوهدارییا وى د بێ ئه‌مرییا من دا نه‌كه‌ن، ئه‌گه‌ر ئه‌و دێ هه‌وه‌ ژ به‌حه‌شتێ ده‌رێخت، ڤێجا تو ئه‌گه‌ر ژێ ده‌ركه‌فتى دێ د نه‌خۆشییێ دا ژى.
هندى تويى -ئه‌ى ئاده‌م- بۆ ته‌ د ڤێ به‌حه‌شتێ دا هه‌يه‌ كو تو بخۆى وبرسى نه‌بى، وتو يێ ب جلك بى وڕويس نه‌بى.
وبۆ ته‌ هه‌يه‌ كو تو د ڤێ به‌حه‌شتێ دا تێهنى نه‌بى وگه‌رما ڕۆژێ ل ته‌ نه‌ده‌ت.
ئينا شه‌يتانى وه‌سواس بۆ ئاده‌مى چێكر وگۆتێ: ئه‌رێ ئه‌ز وێ دارێ نيشا ته‌ بده‌م يا كو ئه‌گه‌ر تو ژێ بخۆى هه‌روهه‌ر بمينى ونه‌مرى، وملكه‌كێ بێ دويماهى وڤه‌بڕين بگه‌هته‌ ته‌؟
ڤێجا ئاده‌مى وحه‌ووايێ ژ وێ دارێ خوار يا خودێ گۆتییێ ژێ نه‌خۆن، وعه‌وره‌تێ وان ل به‌ر وان ئاشكه‌را بوو، وبه‌رى هنگى ئه‌و ل وان يێ ڤه‌شارتى بوو، ئينا وان ده‌ست دايێ به‌لگێن به‌حه‌شتێ كرن وخۆ پێ ستاره‌ كرن؛ دا ئه‌وا ديار بووى ژ عه‌وره‌تێ وان ئه‌و ڤه‌شێرن، وئاده‌مى بێ ئه‌مرییا خودايێ خۆ كر، و ب خوارنا ژ وێ دارێ يا خودێ گۆتییێ خۆ نێزيك نه‌كه‌ ئه‌و د سه‌ر دا چــوو.
پاشـى خــودێ ئاده‌م هلبژارت، ونێزيك كر، وتۆبا وى قه‌بويل كر، وبه‌رێ وى دا ڕێكێ.
خودێ گۆته‌ ئاده‌مى وحه‌ووايێ: هوين پێكڤه‌ د گه‌ل ئبليسى ژ به‌حه‌شتێ هه‌ڕنه‌ خوارێ بۆ عه‌ردى، وهوين هه‌ردو وئه‌و دوژمنێن يه‌كن، ڤێجا ئه‌گه‌ر رێنيشادان وئاشكه‌راكرنه‌ك ژ من بۆ هه‌وه‌ هات هه‌چییێ دويكه‌فتنا ڕێنيشادان وئاشكه‌راكرنا من كر ئه‌و د دنيايێ دا دێ ئێته‌ سه‌ر ڕێ، ودێ ب هيدايه‌ت كه‌ڤت، و ل ئاخره‌تێ ژى ئه‌و ب عه‌زابا خودێ دل نه‌خۆش نابت.
وهه‌چییێ پشت بده‌ته‌ زكرێ من د دنيايێ دا ژينه‌كا ب زه‌حمه‌ت وبه‌رته‌نگ بۆ وى هه‌يه‌، ئه‌گه‌ر خۆ ل به‌ر چاڤ وه‌سا يا ديار بت كو ئه‌و يێ به‌رده‌ست فره‌هه‌ ژى، و ل ڕۆژا قيامه‌تێ ئه‌م دێ وى كۆره‌ ژ ديتنێ وده‌ليلان ڕاكه‌ينه‌ڤه‌.
وى گۆت: خودايێ من بۆچى ته‌ ئه‌ز كۆره‌ ڕاكرم، وئه‌و ب خۆ د دنيايێ دا ئه‌ز يێ ب چاڤ بووم؟
خودێ گۆته‌ وى: من تو كۆره‌ ڕاكرى؛ چونكى ئايه‌تێن من يێن ئاشكه‌را بۆ ته‌ هاتبوون، وته‌ پشتا خۆ دابوويێ وباوه‌رى پێ نه‌ئينابوو، ڤێجا كا چاوا د دنيايێ دا ته‌ ئه‌و هێلابوون وه‌سا ئه‌ڤرۆ د ئاگرى دا تو ژى دێ ئێيه‌ هێلان.
و ب ڤى ڕه‌نگى ئه‌م د دنيايێ دا وى جزا دده‌ين يێ ب بێ ئه‌مرییا خودايێ خۆ زێده‌گاڤى ل خۆ كرى، وباوه‌رى ب ئايه‌تێن وى نه‌ئيناى، وعه‌زابا ئاخره‌تێ ئه‌وا بۆ وان هاتییه‌ ئاماده‌كرن يا نه‌خۆشى دژوارتر وبـه‌رده‌وامـتره‌؛ چـونكى ئـه‌و ب دويماهى نائێت.
ئه‌رێ ڤێجا ما بۆ ملله‌تێ ته ‌-ئه‌ى موحه‌ممه‌د- ئاشكه‌را نه‌بوويه‌ كانێ مه‌ چه‌ند ملله‌تێن دره‌و ب پێغه‌مبه‌ران كرى به‌رى وان تێ برن وئه‌و د جهـ ووارێ وان ڕا دچن، وشوينوارێن نه‌مانا وان دبينن؟ هندى د وان ملله‌ت وشوينوارێن عه‌زابا وان دايه‌ عيبره‌ت وشيره‌ت بۆ خودان عه‌قلێن دورست هه‌نه‌.
وئه‌گه‌ر نه‌ ژ به‌ر په‌يڤه‌كێ با كو ژ خودايێ ته‌ ده‌ركه‌فتییه‌ وده‌مه‌كێ ل نك وى يێ ده‌سنيشانكرى تێچوون ب له‌ز دا گه‌هته‌ وان؛ چونكى وان خۆ هه‌ژى هندێ كرییه‌.
ڤێجا تو -ئه‌ى موحه‌ممه‌د- بێهنا خۆ فره‌هـ بكه‌ ل سه‌ر وان سالۆخه‌ت ونه‌حه‌قییێن دره‌وپێكه‌ر د ده‌ر حه‌قا ته‌ دا دبێژن، وتو د نڤێژا سپێدێ دا به‌رى هه‌لاتنا ڕۆژێ، و د نڤێژا ئێڤارى دا به‌رى ئاڤابوونا ڕۆژێ، و د نڤێژا عه‌يشا دا ل شه‌ڤێ، و د نڤێژا نيڤرۆ ومه‌غره‌ب دا ل ڕه‌خێن ڕۆژێ ب سوپاسییا خودايێ خۆ ته‌سبيحا وى بكه‌؛ دا ب وى ڕه‌نگێ تو ژێ ڕازى خێرا ڤان كرياران بۆ ته‌ بێته‌ دان.
وتو به‌رێ خۆ نه‌ده‌ وان تشتێن مه‌ داينه‌ ڤان بوتپه‌رێسان دا ئه‌و خۆشییێ پێ ببه‌ن، هندى ئه‌و تشتـن هه‌ما ب تنێ خه‌مله‌كا به‌روه‌ختا ڤێ ژينا دنيايێنه‌، مه‌ دانه‌ وان؛ دا وان پێ بجه‌ڕبينين، وڕزقێ خودايێ ته‌ وخێرا وى بۆ ته‌ ژ وێ چێـتر وبه‌رده‌وامتره‌ يا مه‌ دايه‌ وان؛ چونكى ئه‌و يا بێ دويماهى وڤه‌بڕه‌.
وتو -ئه‌ى موحه‌ممه‌د- فه‌رمانا ب نڤێژێ ل مرۆڤێن خۆ بكه‌، وبێهنا خۆ ل سه‌ر كرنا وێ فره‌هـ بكه‌، ئه‌م پسيارا چو مالی ژ ته‌ ناكه‌ين، ئه‌مين ڕزقى دده‌ينه‌ ته‌. ودويماهییا چاك د دنيايێ وئاخره‌تێ دا بۆ خه‌لكێ ته‌قوايێ يه‌.
وئه‌وێن تو دره‌وين ده‌رێخستى -ئه‌ى موحه‌ممه‌د- دبێژن: كانێ نيشانه‌كێ ژ خودايێ خۆ بۆ مه‌ بينه‌ ڕاستگۆيییا ته‌ ديار بكه‌ت، ئه‌رێ ما ئه‌ڤ قورئانه‌ يا كو وێ حه‌قییا د كيتابێن بۆرى دا ڕاسـت ده‌ردئـێـخـت بۆ وان نه‌هاتییه‌؟
وئه‌گه‌ر مه‌ ئه‌ڤ دره‌وپێكه‌ره‌ ب عه‌زابه‌كێ تێ بربان به‌رى ئه‌م پێغه‌مبه‌ره‌كى بۆ وان بهنێرين وكيتابه‌كێ بۆ وان بينينه‌ خوارێ ئه‌و دا بێژن: خودايێ مه‌ ئه‌گه‌ر ته‌ پێغه‌مبه‌ره‌ك ژ نك خۆ بۆ مه‌ هنارت با، ئه‌م دا باوه‌رییێ پێ ئينين، ودويكه‌فتنا ئايه‌ت وشريعه‌تێ ته‌ كه‌ين، به‌رى ئه‌م ب عه‌زابا ته‌ ڕه‌زيل وشه‌رمزار ببين.
تو -ئه‌ى موحه‌ممه‌د- بێژه‌ ڤان بوتپه‌رێسان: هه‌ر يه‌ك ژ مه‌ و ژ هه‌وه‌ چاڤه‌ڕییى چه‌رخا ڕۆژانه‌، وكا سه‌ركه‌فتن وسه‌رفه‌رازى دێ بۆ كێ بت، ڤێجا هوين دچاڤه‌ڕێ بن، وهوين دێ زانن: كى خودانێن ڕێكا ڕاستن، وكییه‌ هاتییه‌ سه‌ر حه‌قییێ ژ مه‌ و ژ هه‌وه‌؟
ده‌مێ حسێبدانا مرۆڤان ل سه‌ر كارێ وان كرى نێزيك بوو، و د گه‌ل هندێ ژى كافر ژ ڤێ ڕاستییێ بێ ئاگه‌هـ دژين، وپشت دده‌نه‌ ڤێ هشياركرنێ.
تشته‌ك ژ ڤێ قورئانێ نائێته‌ خوارێ وبۆ وان بێته‌ خواندن دا بيرا وان بينته‌ڤه‌، بێى ئه‌و ب يارى وتڕانه‌ڤه‌ گوهدارییا وێ نه‌كه‌ن.
دلێن وان ژ قورئانا پيرۆز دبێ ئاگه‌هن، و ب خۆشى ونه‌حه‌قییێن دنيايێ ڤه‌ دموژيلن، ئه‌و د وێ ناگه‌هن يا د قورئانێ دا هاتى. به‌لكى زۆردارێن قوره‌يشییان ل سه‌ر كاره‌كێ ڤه‌شارتى كۆم بوون: كو ئه‌و وى تشتى د ناڤ خه‌لكى دا به‌لاڤ كه‌ن يێ ئه‌و پێ ژ باوه‌رى ئينانا ب موحه‌ممه‌دى -سلاڤ لێ بن- بێنه‌ پاشڤه‌لێدان، كو بێژن: ئه‌و ژى وه‌كى هه‌وه‌ مرۆڤه‌، و ب چو تشتان يێ ژ هه‌وه‌ جودا نينه‌، وئه‌و قورئانا ئه‌و پێ هاتى سێره‌به‌ندییه‌، ڤێجا چاوا هوين دئێنه‌ نك ودويكه‌فتنا وى دكه‌ن، وهوين يێ دبينن ئه‌و ژى مرۆڤه‌كێ وه‌كى هه‌وه‌يه‌؟
پێغه‌مبه‌رى -سلاڤ لێ بن- مه‌سه‌له‌ بۆ خودايێ خۆ زڤڕاند وگۆت: خودايێ من گۆتنا ل عه‌سمانى وعه‌ردى دزانت، وئه‌و وێ گۆتنا هوين ڤه‌دشێرن دزانت، وئه‌و گوهدێرێ گۆتنێن هه‌وه‌يه‌، يێ پڕزانايه‌ ب حالێ هه‌وه‌. و د ڤێ ئايه‌تێ دا گه‌فه‌ك بۆ وان هه‌يه‌.
به‌لكى كافران باوه‌رى ب قورئانێ نه‌ئينا ڤێجا هنده‌ك ژ وان گۆت: ئه‌و هنده‌ك خه‌ونێن تێكه‌لن وچو ڕاستى بۆ نينن، وهنده‌كان گۆت: ئه‌و هنده‌ك گۆتنێن چێكرى ودره‌ون وئه‌و نه‌ وه‌حییه‌، وهنده‌كان گۆت: هندى موحه‌ممه‌ده‌ شاعره‌، وئه‌ڤا ئه‌و پێ هاتى شعره‌، وئه‌گه‌ر وى ژ مه‌ بڤێت ئه‌م باوه‌رییێ پێ بينين پا دێ بلا موعجزه‌يه‌كا به‌رچاڤ وه‌كى حێشترا صالحى، وئايه‌تێن مووساى وعيساى، وئه‌و تشتێن به‌رى وى پێغه‌مبه‌ر پێ هاتين بۆ مه‌ بينت.
به‌رى كافرێن (مه‌كه‌هێ) چو گونده‌كێ خه‌لكێ وى داخوازا موعجزه‌يان ژ پێغه‌مبه‌رێ خۆ كرى وداخوازا وان بۆ ب جهـ هاتى باوه‌رى نه‌ئينايه‌، به‌لكى وان دره‌وا پێ كرى، ڤێجا مه‌ ئه‌و يێن تێبرين، ئه‌رێ ڤێجا كافرێن (مه‌كه‌هێ) دێ باوه‌رییێ ئينن ئه‌گه‌ر ئه‌و موعجزه‌يێن وان داخـوازكرين ب جهـ هاتن؟ نه‌خێر ئه‌و باوه‌رییێ نائينن.
وبه‌رى ته ‌-ئه‌ى موحه‌ممه‌د- ژبلی هنده‌ك زه‌لامێن ژ مرۆڤان مه‌ كه‌س نه‌هنارتییه‌، ومه‌ چو ملياكه‌ت نه‌هنارتينه‌، ڤێجا هوين -گه‌لی كافرێن مه‌كه‌هێ- پسيارا زانايێن كيتابێن به‌رێ بكه‌ن، ئه‌گه‌ر هوين ب وێ چه‌ندێ دنه‌زانن.
وئه‌و پێغه‌مبه‌رێن به‌رى ته‌ مه‌ ژ تبيعه‌تێ مرۆڤان نه‌ده‌رێخست بوون كو وان پێتڤى ب خوارن وڤه‌خوارنێ نه‌بت، وئه‌و دوه‌سا نه‌بوون كو هه‌ر بمينن ونه‌مرن.
پاشى ئه‌و سۆزا ب سه‌ركه‌فتن وڕزگارییێ مه‌ دايه‌ پێغه‌مبه‌ر ودويكه‌فتییێن وان مه‌ بۆ وان ب جهـ ئينا، وئه‌وێن ب كوفرێ زێده‌گاڤى كرى مه‌ تێبرن.
ب ڕاستى مه‌ ئه‌ڤ قورئانه‌ بۆ هه‌وه‌ ئينا خوارێ، سه‌رفه‌رازى وسه‌ربلندییا هه‌وه‌ يا دنيايێ وئاخره‌تێ تێدا هه‌يه‌ ئه‌گه‌ر هوين بيرا خۆ پێ بيننه‌ڤه‌، ئه‌رێ ڤێجا هوين تێ ناگه‌هن كا من ب چ هوين ب سه‌ر خه‌لكێ دى ئێخستينه‌؟
وخه‌لكێ گه‌له‌ك گوندان دزۆردار بوون كو كوفر ب وێ كرى يا پێغه‌مبه‌رێن وان پێ هاتين، ڤێجا مه‌ ئه‌و ب وێ عه‌زابێ تێبرن يا ئه‌و هه‌مى ژ بن برين، وپشتى وان مه‌ ملله‌ته‌كێ دى دا.
ڤێجا ده‌مێ وان ديتى عه‌زابا مه‌ يا دژوار ب سه‌ر وان دا هات، ووان سه‌رپه‌شكێن وێ ديتين، ئه‌و ب غاردان ژ گوندێ خۆ ڕه‌ڤين.
هنگى گازییه‌ك ل وان هاته‌ ڕاهێلان: نه‌ڕه‌ڤن، بزڤڕنه‌ وان خۆشى ونعمه‌تێن هوين تێدا ژ دنيايا خۆ يا خاپينۆك، وبزڤڕنه‌ ئاڤاهییێن خۆ، به‌لكى پسيارا تشته‌كى ژ دنيايا هه‌وه‌ ژ هه‌وه‌ بێته‌كرن.
ژبلی ئعترافا ب تاوانێ وان چو گۆتن نه‌بوون ووان گۆت: وه‌ى بۆ تێچوونا مه‌، ب ڕاستى مه‌ ب كوفرا خۆ زۆردارى ل خۆ كر.
ڤێجا ئه‌و گۆتنا وان -يا وان نفرين پێ ل خۆ كرى- هه‌ر ل سه‌ر ئه‌زمانێ وان بوو ووان دوباره‌ دكر حه‌تا مه‌ ئه‌و كرينه‌ وه‌كى چاندییه‌كێ هاتییه‌ دورين، يێن هشك وبێ ژين.
ومه‌ عه‌سمان وعه‌رد وتشتێ د ناڤبه‌را وان دا ژ قه‌ستا نه‌ئافراندينه‌، به‌لكى مه‌ ژ به‌ر هندێ ئه‌و ئافراندينه‌ دا هه‌وه ‌-گه‌لی مرۆڤان- چو هێجه‌ت نه‌مينن، ودا هوين وجه‌كێ بۆ خۆ ژێ بگرن، وبزانن ئه‌وێ ئه‌ڤ هه‌مییه‌ ئافراندى چو تشت وه‌كى وى نينن، وژبلی وى په‌رستن بۆ كه‌سێ چێ نابت.
ئه‌گه‌ر مه‌ ڤيابا كو تشته‌كێ پێڤه‌ موژيل ببين وه‌كى كوڕى وژنێ بۆ خۆ بدانين ئه‌م دا وێ چه‌ندێ ژ نك خۆ بۆ خۆ گرين نه‌ ژ نك هه‌وه‌، مه‌ ئه‌و چه‌نده‌ نه‌كرییه‌؛ چونكى نابت مه‌ كوڕ يان ژن هه‌بت.
به‌لكى ئه‌م حه‌قییێ ئاشكه‌را دكه‌ين ودهاڤێينه‌ نه‌حه‌قییێ ڤێجا ئه‌و پێ پويچ دبت ودچت ونامينت. وعه‌زاب ل ئاخره‌تێ بۆ هه‌وه ‌-گه‌لی بوتپه‌رێسان- هه‌يه‌؛ ژ به‌ر وى سالۆخه‌تێ نه‌هه‌ژى يێ هه‌وه‌ بۆ خودايێ خۆ داناى.
وهه‌ر تشته‌كێ ل عه‌سمانان وعه‌ردى يێ خودێ‌یه‌، وئه‌و ملياكه‌تێن نێزيكى وى خۆ ژ په‌رستنا وى مه‌زنتر لێ ناكه‌ن وئه‌و ناوه‌ستيێـن. ڤێجا چاوا دبت عه‌بده‌كێ وى يان چێكرییه‌كێ وى ببته‌ شريك بۆ وى؟
ئه‌و هه‌رده‌م نڤێژێ وزكرێ خودێ دكه‌ن، نه‌ ئه‌و لاواز دبن ونه‌ شڕ دبن.
چاوا بۆ بوتپه‌رێسان چێ دبت ئه‌و هنده‌ك خوداوه‌ندێن بێزار يێن كو نه‌شێن مرییان زێندى بكه‌ن ژ عه‌ردى بۆ خۆ بدانن؟
ئه‌گه‌ر ل عه‌رد وعه‌سمانى ژبلی خودێ هنده‌ك خوداوه‌ند هه‌بان كارێ وان ب ڕێڤه‌ببه‌ن، ڕێكخستنا وان دا تێك چت، ڤێجا يێ پيروز بت خودێ خودايێ عه‌رشى، ويێ پاك بت ژ وى تشتێ كافر د ده‌ر حه‌قا وى دا دبێژن، ژ دره‌و وبێ به‌ختى وكێماسییان.
ژ نيشانێن هندێ دگه‌هينن كو ئه‌و ب تنێ خودانێ ئافراندن وپه‌رستنێ‌يه‌ ئه‌وه‌ يێ پسيارا وى تشتى ژ وى نائێته‌كرن يێ ئه‌و د ناڤ به‌نییێن خۆ دا دكه‌ت، وهه‌مى چێكرییێن وى پسيار ژێ دئێته‌كرن.
ئه‌رێ وان ژبلی خودێ هنده‌ك خوداوه‌ند بۆ خۆ گرتينه‌ مفاى وزيانێ بگه‌هينن وژينێ ومرنێ بده‌ن؟ تو بێژه‌ وان: كانێ ده‌ليل وهێجه‌تا خۆ بينن كو ئه‌وێن هه‌وه‌ بۆ خۆ داناين خودێنه‌، پانێ نه‌ د قورئانێ دا ونه‌ د كيتابێن به‌رێ دا ده‌ليله‌ك ل سه‌ر وێ نينه‌، وژبلی نه‌زانين وچاڤلێكرنێ ژ به‌ر تشته‌كێ دى وان شرك نه‌كرییه‌، وئه‌و پشت دده‌نه‌ حه‌قییێ وباوه‌رییێ پێ نائينن.
ومه‌ به‌رى ته‌ -ئه‌ى موحه‌ممه‌د- پێغه‌مبه‌ره‌ك نه‌هنارتییه‌ ئه‌گه‌ر مه‌ وه‌حى بۆ فڕێ نه‌كربت كو ژ خودێ پێڤه‌تر چو خودايێن ب حه‌ق نينن، ڤێجا هوين ژ دل په‌رستنا وى ب تنێ بكه‌ن.
وبوتپه‌رێسان گۆت: خودايێ ڕه‌حمان زارۆك هه‌نه‌ ده‌مێ وان ژ دره‌و گۆتى فريشته‌ كچێن خودێنه‌. خودێ ژ وێ چه‌ندێ يێ پاك بت؛ چونكى فريشته‌ به‌نییێن خودێ يێن نێزيكن.
وئه‌و ژبلی گوهدارییا وان يا باش تشته‌كێ خودێ فه‌رمانا وان پێ نه‌كرى نابێژن، وحه‌تا ئه‌و ده‌ستويرییێ نه‌ده‌ته‌ وان ئه‌و كاره‌كى ناكه‌ن.
وكاره‌ك ژ كارێ ملياكه‌تان نينه‌ -چ يێ كرى بت يان نه‌- ئه‌گه‌ر خودێ پێ نه‌زانت، و ل سه‌ر وان نه‌هژمێرت، وئه‌و مه‌هده‌رێ بۆ يه‌كى ناكه‌ن ئه‌و تێ نه‌بت يێ خودێ ڕازى كو ئه‌و مه‌هده‌رێ بۆ بكه‌ن، وئه‌و ژ ترسا خــودێ دا ل خۆ دهشيارن وژێ پشت ڕاست نابن.
وهه‌چى فريشته‌يێ بێژت ئه‌و خودێ‌یه‌ جزايێ وى جه‌هنه‌مه‌، ووه‌كى ڤى جزاى ئه‌م دده‌ينه‌ هه‌ر زۆردار وبوتپه‌رێسه‌كێ هه‌بت.
ئه‌رێ ما ئه‌و كافرێن هه‌ نزانن كو عه‌سمان وعه‌رد دپێكڤه‌ بوون وچو ناڤبـڕ د ناڤبه‌را وان دا نه‌بوون، نه‌ چو باران ژ عه‌سمانى دهات ونه‌چو شينكاتى ل عه‌ردى شين دبوو، ئينا مه‌ ب شيانا خۆ هه‌ردو ژێكڤه‌كرن، ومه‌ باران ژ عه‌سمانى ئينا خوارێ، وشينكاتى ژ عه‌ردى ئينا ده‌رێ، وهه‌ر تشته‌كێ زێندى مه‌ ژ ئاڤێ چێكر، ئه‌رێ ما ئه‌ڤ كافره‌ ژ به‌ر وى تشتێ ئه‌و دبينن باوه‌رییێ نائينن، وپه‌رستنا خودێ ب تنێ ناكه‌ن؟
ومه‌ هنده‌ك چيا ل عه‌ردى دانان دا ئه‌و موكم ببت ونه‌هژيێت، ومه‌ هنده‌ك ڕێكێن به‌رفره‌هـ لێ چێكرن؛ دا خه‌لك ب ڕێكا ژيارا خۆ بكه‌ڤن، وته‌وحيدا خودايێ خۆ بكه‌ن.
ومه‌ عه‌سمان بۆ عه‌ردى كره‌ بان چو ستوين وى ڕاناگرن، وئه‌و يێ پاراستییه‌ وناكه‌ڤت، وشه‌يتان تێ نابۆرن، وكافر ژ وه‌رگرتنا عيبره‌تێ ژ نيشانێن عه‌سمانى (ڕۆژ وهه‌يڤ وستێران) دبێ ئاگه‌هن هزرا خۆ تێدا ناكه‌ن.
وخودێ‌یه‌ يێ شه‌ڤ داى؛ دا خه‌لك لێ ڤه‌حه‌ويێن، وڕۆژ داى؛ دا خه‌لك كارى بۆ ژيارا خۆ تێدا بكه‌ن، ووى ڕۆژ كره‌ نيشان بۆ ڕۆژێ، وهه‌يڤ كره‌ نيشان بۆ شه‌ڤێ، وهه‌ر يه‌ك ژ وان ڕێكه‌ك بۆ هه‌يه‌ تێدا دچت وژێ ده‌رناكه‌ڤت.
ومه‌ به‌رى ته‌ -ئه‌ى موحه‌ممه‌د- مانا هه‌ر وهه‌ر د دنيايێ دا نه‌دايه‌ چو مرۆڤان، ئه‌رێ ڤێجا ئه‌گه‌ر تو مرى ئه‌و دخوازن پشتى ته‌ نه‌مرن؟ ئه‌ڤه‌ نابت. وئه‌ڤ ئايه‌ته‌ ده‌ليله‌ كو خدر -سلاڤ لێ بن- يێ مرى؛ چونكى ئه‌و ژى مرۆڤه‌.
هه‌ر نه‌فسه‌كا هه‌ى ئه‌گه‌ر چه‌ند د دنيايێ دا بمينت ژى دێ تام كه‌ته‌ مرنێ. وهه‌ما هه‌بوونا وێ د ژينێ دا بۆ هندێ يه‌ دا ئه‌و ب فه‌رمانا گوهۆڕينا حالی بێته‌ جه‌ڕباندن، پاشى زڤڕينا دويماهییێ بۆ حسێبێ وجزادانێ بۆ نك خودێ ب تنێ‌یه‌.
وئه‌گه‌ر كافران تو ديتى -ئه‌ى موحه‌ممه‌د- ئه‌و ته‌ بۆ خۆ دكه‌نه‌ پێتـڕانك وئيشاره‌تان دده‌نه‌ ته‌ وهنده‌ك دبێژنه‌ هنده‌كان: ئه‌رێ ئه‌ڤ زه‌لامه‌يه‌ گۆتنێن سه‌قه‌ت دبێژته‌ خوداوه‌ندێن هه‌وه‌؟ ووان كوفر ب خودايێ ڕه‌حمان وقه‌نجییێن وى كر، وباوه‌رى ب وێ نه‌ئينا يا وى ئينايه‌ خوارێ ژ قورئانێ وهيدايه‌تێ.
مرۆڤ له‌زله‌زۆك يێ هاتییه‌ ئافراندن، له‌زێ د تشتان دا دكه‌ت وحه‌ز دكه‌ت تشت زوى چێ ببن. وقوره‌يشییان له‌ز د هاتنا عه‌زابێ دا كر ودگۆت بۆچى ئه‌و ب سه‌رێ مه‌ نائێت، ئينا خودێ ئه‌و ژ هندێ ترساندن كو ئه‌و دێ وێ عه‌زابێ نيشا وان ده‌ت يا ئه‌و له‌زێ لێ دكه‌ن، ڤێجا بلا ئه‌و له‌زێ لێ نه‌كه‌ن.
وكافر بۆ تڕانه‌ پێكرن وله‌زكرنا د هاتنا عه‌زابێ دا دبێژن: ئه‌ى موحه‌ممه‌د ئه‌و تشتێ تو گه‌فان پێ ل مه‌ دكه‌ى كه‌نگى دێ ئێت، ئه‌گه‌ر تو ودويكه‌فتییێن خۆ دڕاستگۆنه‌؟
ئه‌گه‌ر ئه‌ڤ كافره‌ بزانن دێ چ ب سه‌رێ وان ئێت ده‌مێ ئه‌و نه‌شێن ئاگرى ژ به‌ر وپشتێن خۆ بده‌نه‌ پاش، وئه‌و كه‌سێ نابينن پشته‌ڤانییا وان بكه‌ت، ئه‌و ل سه‌ر كوفرا خۆ نه‌دمان، وله‌ز د هاتنا عه‌زابێ دا نه‌دكر.
وقيامه‌ت ژ نشكه‌كێ ڤه‌ دێ ب سه‌ر وان دا ئێت، ڤێجا ئه‌و هنگى دێ حێبه‌تى بن، وگه‌له‌ك دێ ترسن، وئه‌و نه‌شێن عه‌زابێ ژ خۆ پاشڤه‌ ببه‌ن، وده‌ليڤه‌ ژى بۆ وان نائێته‌ دان كو ئه‌و عوزرا خۆ ڤه‌خوازن.
و ب ڕاستى به‌رى ته‌ تڕانه‌ ب هنده‌ك پێغه‌مبه‌ران هاتبوونه‌ كرن، ئينا ئه‌و عه‌زاب ب سه‌ر تڕانه‌كه‌ران دا هات يا وان يارى وتڕانه‌ بۆ خۆ پێ دكرن.
تو -ئه‌ى موحه‌ممه‌د- بێژه‌ ڤان يێن له‌زێ ل عه‌زابێ دكه‌ن: كه‌س نينه‌ ب شه‌ڤێ وڕۆژێ، ده‌مێ هوين دنڤستى وهشيار هه‌وه‌ ژ عه‌زابا خودايێ پڕدلۆڤان بپارێزت ئه‌گه‌ر ب سه‌ر هه‌وه‌ دا هات. به‌لكى ئه‌و ژ قورئانێ وبيرئينانا خودايێ خۆ دبێ ئاگه‌هـ وموژيلن.
ئه‌رێ وان هنده‌ك خوداوه‌ند هه‌نه‌ وان ژ عه‌زابا مه‌ بپارێزن؟ هندى خوداوه‌ندێن وانه‌ نه‌شێن خۆ ب سه‌ربێخن، ڤێجا چاوا دێ شێن وان ب سه‌ر ئێخن؟ وئه‌و ژ مه‌ نائێنه‌ پاراستن.
ب ڕاستى كافر وبابێن وان ب هندێ هاتنه‌ خاپاندن كو ئه‌و ده‌مه‌كى هاتبوونه‌ پاشڤه‌ هێلان، ده‌مێ وان خۆ ديتى خودان مال وعه‌يال وژییێ درێژ، ڤێجا ل سه‌ر كوفرا خۆ مان، ووان هزركر ئه‌و نائێنه‌ عه‌زابدان، و ب ڕاستى ئه‌و ژ ڕێبازا يێن بۆرى بێ ئاگه‌هـ بووبوون، وهندى خودێ‌یه‌ عه‌ردى ژ ڕه‌خان ڤه‌ كێم دكه‌ت ب وێ عه‌زابێ يا ئه‌و ژ هه‌مى لايان ڤه‌ ب سه‌رێ بوتپه‌رێسان دا دئينت، ئه‌رێ ڤێجا كافرێن (مه‌كه‌هێ) دێ شێن ژ بن شيانا خودێ ده‌ركه‌ڤن، و ل مرنێ ئاسێ بن؟
تو -ئه‌ى موحه‌ممه‌د- بێژه‌ وان يێن تو بۆ هاتییه‌ هنارتن: هه‌ما ب وێ وه‌حییا ژ نك خودێ بۆ من هاتى، كو قورئانه‌، ئه‌ز هه‌وه‌ دترسينم، به‌لێ كافران ب دورستى گوهـ ل وێ گازییێ نابت يا بۆ وان دئێته‌ ئاراسته‌كرن ده‌مێ ئه‌و دئێنه‌ ترسـاندن، ڤێجا ئه‌و مفاى بۆ خۆ ژێ نابينن.
وئه‌گه‌ر باره‌ك ژ عه‌زابا خودێ گه‌هشتبا كافران ئه‌و دا زانن كانێ دويماهییا كوفرا وان چيه‌، وبه‌رانبه‌ر وێ چه‌ندێ ئه‌و نفرينان ل خۆ دكه‌ن كو تێ بچن؛ ژ به‌ر زۆردارییا وان ل خۆ كرى كو په‌رستنا هنده‌كێن دى ژ بلی خودێ كرى.
وخودێ ته‌رازییا ب دادى بۆ حسێبێ ل ڕۆژا قيامه‌تێ ددانت، وئه‌و زۆردارییێ نه‌ ل ڤان ونه‌ ل كه‌سێ دى ناكه‌ت، ئه‌گه‌ر خۆ هندى دندكه‌كێ ژى خودانى باشى يان خرابى كربت دێ حسێبا وى بۆ ئێته‌ دان. وخودێ به‌سه‌ كو كريارێن به‌نییێن خۆ بهژمێرت، وجزايێ وان سه‌را بده‌ت.
و ب ڕاستى مه‌ هێجه‌ت وسه‌ركه‌فتنا ل سه‌ر دوژمنى دابوو مووساى وهاروونى، وكيتابه‌ك -كو ته‌وراته‌- مه‌ حه‌قى ونه‌حه‌قى پێ ژێك جودا كر، وئه‌و ڕۆناهییه‌ك بوو ئه‌و ته‌قوادار پێ دهاتنه‌ سه‌ر ڕێ.
يێن كو ژ عه‌زابا خودێ دترسن، وده‌مێ قيامه‌ت ڕادبت ئه‌و ژ ڕۆژا حسێبێ دترسن.
وئه‌ڤ قورئانه‌ يا خودێ بۆ پێغه‌مبه‌رێ خۆ موحه‌ممه‌دى -سلاڤ لێ بن- هنارتى بيرئينانه‌كه‌ بۆ وى يێ بيرا خۆ پێ بينته‌ڤه‌، وكارى ب فه‌رمانێن وێ بكه‌ت، خێرا وێ گه‌له‌كه‌، ومفايێ وێ يێ مه‌زنه‌، ئه‌رێ ڤێجا هوين كافرییێ پێ دكه‌ن وئه‌و هنده‌ يا ئاشكه‌رايه‌؟
و ب ڕاستى مه‌ ئيبراهيم ب وێ هيدايه‌تێ ئينابوو سه‌ر ڕێ، يا وى به‌رى مووساى وهاروونى به‌رێ خه‌لكى ددايێ، ومه‌ دزانى كو ئه‌و خودانێ وێ چه‌ندێیه‌.
ده‌مێ وى گۆتییه‌ بابێ خۆ وملله‌تێ خۆ: ئه‌ڤه‌ چ صه‌نه‌من هه‌وه‌ چێكرين، وهوين ل سه‌ر په‌رستنا وان ماينه‌؟
وان گۆت: مه‌ بابێن خۆ ديتينه‌ په‌رستنا وان دكر، وئه‌م ژى چاڤلێكرنا وان د ڤێ چه‌ندێ دا دكه‌ين.
ئيبراهيمى گۆته‌ وان: ب ڕاستى هوين وبابێن هه‌وه‌ -ب ڤێ په‌رستنا هوين بۆ صه‌نه‌مان دكه‌ن- د به‌رزه‌بوونه‌كا ژ حه‌قییێ يا ئاشكه‌را دا بووينه‌.
وان گۆت: ئه‌رێ ئه‌ڤ گۆتنا تو بۆ مه‌ پێ هاتى حه‌قى ومجدییه‌، يان ژى تو ب ڤـێ گۆتـنـا خۆ وه‌كــى وییى يـێ يـارییـان دكـه‌ت؟
ئيبراهيمى -سلاڤ لێ بن- گۆته‌ وان: خودايێ هه‌وه‌ يێ ئه‌ز به‌رێ هه‌وه‌ دده‌مه‌ په‌رستنا وى خودايێ عه‌سمانان وعه‌ردییه‌ ئه‌وه‌ يێ ئه‌و ئافراندين، وئه‌ز ل سه‌ر وێ چه‌ندێ ژ شاهدانم.
وئه‌ز ب خودێ كه‌مه‌ ئه‌ز دێ صه‌نه‌مێن هه‌وه‌ شكێنم پشتى هوين دچن وپشت دده‌نێ.
ئينا ئيبراهيمى صه‌نه‌م شكاندن وپرت پرتكرن، وصه‌نه‌مێ مه‌زن هێلا؛ دا ملله‌تێ وى لێ بزڤڕن وپسيارێ ژێ بكه‌ن، ڤێجا دا لاوازى وبێزارییا وان بۆ ملله‌تێ وى ديـار بـبـت، وهێجه‌ته‌ك بۆ وى ل سه‌ر وان په‌يدا ببت.
وملله‌تێ وى زڤڕين، ووان صه‌نه‌مێن خۆ شكه‌ستى وڕه‌زيل ديتن، ئينا هنده‌ك ژ وان پسيار ژ هنده‌كان كر: كێ ئه‌ڤه‌ د گه‌ل خوداوه‌ندێن مه‌كرییه‌؟ هندى ئه‌وه‌ ئه‌و يێ زۆرداره‌.
ئه‌وێن گوهـ ل ئيبراهيمى بووى ده‌مێ وى سويند خوارى كو دێ صه‌نه‌مان شكێنت گۆتن: مه‌ گوهـ لێ بوو وى خۆرتێ دبێژنێ: ئيبراهيم، به‌حسێ صه‌نه‌مان ب خرابى دكر.
مه‌زنێن وان گۆت: پا دێ هوين ئيبراهيمى ل به‌ر چاڤێن مرۆڤان بينن؛ دا ئه‌و شاهده‌يێ ل سه‌ر ئعترافا وى بده‌ن؛ دا هێجه‌تا مه‌ خۆشتر لێ بێت.
ووان ئيبراهيم ئينا وپسيار ژێ كر: ئه‌رێ تويى يێ ته‌ خوداوه‌ندێن مه‌ شكاندين؟
وتشتێ ئيبراهيمى دڤيا ژ دياركرنا بێ عه‌قلییا وان چێبوو. ئينا ئيبراهيمى بۆ دياركرنا بێ عه‌قلییا وان گۆت: نه‌خێر، يێ ئه‌و شكاندين ئه‌ڤ صه‌نه‌مێ مه‌زنه‌، ڤێجا هوين پسيارا خوداوه‌ندێن خۆ بكه‌ن، ئه‌گه‌ر ئه‌و باخڤن يان وان به‌رسڤه‌ك هه‌بت.
ئينا مه‌سه‌له‌ كه‌فته‌ له‌پێن وان، وسه‌رداچوونا وان بۆ وان ئاشكه‌را بوو؛ چاوا ئه‌و په‌رستنا وان دكه‌ن وئه‌و دبێزارن، نه‌دشێن خرابییێ ژ خۆ پاشڤه‌ ببه‌ن، ونه‌دشێن به‌رسڤا پسياركه‌رێ خۆ بده‌ن؟ ووان ئعتراف ب زۆردارییێ وشركێ ل سه‌ر خۆ دا.
پاشى پشتى ئه‌و هاتينه‌ ڕاوه‌ستاندن هه‌ر زوى هه‌ڤڕكییا وان زڤڕى ڤه‌، وئه‌و ل نه‌حه‌قییێ ڤه‌گه‌ڕيان، ووان به‌رانبه‌ر ئيبراهيمى ئه‌و هێجه‌ت بۆ خۆ گرت يا كو دبته‌ هێجه‌ت ل سه‌ر وان، وان گۆت: چاوا پسيارا وان بكه‌ين، وتو دزانى ئه‌و نائاخڤن؟
ئيبراهيمى گۆت: چاوا هوين په‌رستنا وان صه‌نه‌مان دكه‌ن يێن ئه‌گه‌ر په‌رستنا وان هاته‌كرن ئه‌و چو مفاى ناگه‌هينن، وئه‌گه‌ر په‌رستنا وان هاته‌ هێلان ژى ئه‌و چو زيانێ ناگه‌هينن؟
نه‌ هوين بن ونه‌ ئه‌و صه‌نه‌مێن هوين ژبلی خودێ دپه‌رێسن، ئه‌رێ ما هوين ب عه‌قل ناكه‌ڤن ونزانن چ كاره‌كێ كرێته‌ هوين ل سه‌ر؟
ده‌مێ هێجه‌تا وان پويچ بووى وحه‌قى ئاشكه‌را بووى وان ده‌ست هاڤێته‌ حوكم وده‌سهه‌لاتا خۆ، ووان گۆت: هوين ئيبراهيمى ب ئاگرى بسۆژن؛ وه‌ك تۆلڤه‌كرن بۆ خوداوه‌ندێن خۆ يێن هه‌وه‌ پشته‌ڤانى بۆ كرى، ئينا وان ئاگره‌كێ مه‌زن هلكرێ وئه‌و هاڤێته‌ تێدا.
ڤێجا خودێ پێغه‌مبه‌رێ خۆ ب سه‌ر ئێخست وگۆته‌ ئاگرى: بۆ ئيبراهيمى سار ببه‌ وببه‌ ته‌ناهى.
ووى ملله‌تى تێچوون بۆ ئيبراهيمى ڤيا ئينا خودێ فه‌ند وفێلا وان خراب كر، وئه‌و كرنه‌ يێن نزم وشكه‌ستى.
ومه‌ ئيبراهيم ولووط ئه‌وێ باوه‌رى پێ ئيناى ژ (عيراقێ) ڕزگاركرن، ومه‌ به‌رێ وان دا عه‌ردێ (شامێ) يێ مه‌ به‌ره‌كه‌ت هاڤێتییێ ب مشه‌كرنا خێر وخێراتان ل وێرێ، وپترییا پێغه‌مبه‌ران ژى ل وێرێ بوون.
وخودێ قه‌نجى د گه‌ل ئيبراهيمى كر، وكوڕێ وى ئيسحاق دايێ ده‌مێ وى دوعا كرى، و بۆ زێده‌تر وى ژ ئيسحاقى ژى يه‌عقووب دايێ، وخودێ هه‌ر يه‌ك ژ وان كره‌ مرۆڤه‌كێ چاك وگوهدار.
ومه‌ ئيبراهيم وئيسحاق ويه‌عقووب بۆ مرۆڤان كرنه‌ جهێ چاڤلێكرنێ، ئه‌و -ب ئانه‌هییا خودێ- به‌رێ خه‌لكى دده‌نه‌ په‌رستن وگوهدارییا خودێ، ومه‌ وه‌حى بۆ وان هنارت كو باشییان بكه‌ن وكارى ب شريعه‌تێن پێغه‌مبه‌ران بكه‌ن، و ب دورستى ب كرنا نڤێژێ ڕاببن، وزه‌كاتێ بده‌ن، ئينا وان پێگيرى ب وێ چه‌ندێ كر، وئه‌و بۆ خودێ دگوهدار وپه‌رستڤان بوون.
ومه‌ پێغه‌مبه‌رينى وحوكمدارییا د ناڤبه‌را هه‌ڤڕكان دا وزانينا فه‌رمان ودينێ خودێ دا لووطى، ومه‌ ئه‌و ژ گوندێ (سه‌دووم) يێ كو خه‌لكێ وێ كارێن پيس دكرن ڕزگاركر. هندى ئه‌و بوون ژ به‌ر كرێتى وپيسییا وان دكر ئه‌و خودانێن خرابییێ بوون، و ژ گوهدارییا خودێ دده‌ركه‌فتى بوون.
وخودێ قه‌نجى ل سه‌ر وى تمامكر وئه‌و كره‌ د دلۆڤانییا خۆ دا كو ئه‌و ژ وێ ڕزگاركرى يا ب سه‌رێ ملله‌تێ وى هاتى؛ چونكى ئه‌و ژ وان بوو يێن گوهدارییا خودێ كرى.
وتو -ئه‌ى موحه‌ممه‌د- به‌حسێ نووحى بكه‌ ده‌مێ وى به‌رى ته‌ وبه‌رى ئيبراهيم ولووطى گازى خودايێ خۆ كرى، ئينا ئه‌م د به‌رسڤا گازییا وى هاتين، ومه‌ ئه‌و ومرۆڤێن وى ژ ته‌نگاڤییا مه‌زن ڕزگاركرن.
ومه‌ ئه‌و ژ فه‌ند وفێلا وى ملله‌تى پاراست يێ دره‌و ب وان ئايه‌تێن مه‌ كرى يێن ڕاستگۆيیا نووحى ئاشكه‌راكرى، هندى ئه‌و بوون ئه‌و خودانێن خرابییێ بوون، له‌و مه‌ ئه‌و هه‌مى ب له‌هییێ خه‌ندقاندن.
وتو -ئه‌ى موحه‌ممه‌د- به‌حسێ پێغه‌مبه‌رێ خودێ داوودى وكوڕێ وى سوله‌يمانى بكه‌، ده‌مێ وان حوكم د وێ مه‌سه‌لێ دا كرى يا دو هه‌ڤڕكان ئينايه‌ نك، په‌زێ يه‌ك ژ وان ب شه‌ڤ چوو بوو ناڤ بيستانێ يێ دى، وخراب كربوو، ئينا داوودى حوكم كر كو په‌ز بۆ خودانێ بيستانى بت به‌رانبه‌ر مالێ وى يێ خراب بووى؛ چونكى بهايێ هه‌ر دووان هندى يه‌ك بوو، وئه‌م بۆ حوكمێ وان شاهد بووين، وچو ل به‌ر مه‌ يێ به‌رزه‌ نه‌بوو.
ئينا مه‌ سوله‌يمان تێگه‌هاند كو مه‌صلحه‌تا هه‌ردو لايان د گه‌ل دادییێ ب جهـ بينت، ڤێجا وى حوكم كر كو خودانێ په‌زى بيستانێ يێ دى دورست بكه‌ت و ل وى ده‌مێ ئه‌و بيستانى چێ دكه‌ت په‌زێ وى ل نك خودانێ بيستانى بت دا مفاى بۆ خۆ ژ شير وهرییا وى ببينت، پاشى په‌ز بۆ خودانێ خۆ بزڤڕته‌ڤه‌ وبيستان بۆ خودانێ خۆ؛ چونكى بهايێ وان هندى يه‌كه‌، وهه‌ر دووان داوودى وسوله‌يمانى مه‌ حوكم وزانين دايێ، ومه‌ منه‌ت ل داوودى كر كو چيا وته‌يران د گه‌ل وى ته‌سبيحا خودێ دكر، وئه‌م بووين مه‌ ئه‌و چه‌نده‌ كرى.
وخودێ -ب تايبه‌تى- داوود فێرى چێكرنا كومزرییێن خه‌له‌ك خه‌له‌ك كر، كو له‌ش ب ساناهى د ناڤ دا بلڤت؛ دا ئه‌و كومزرى شه‌ڕكه‌ران ژ دربێن چه‌كى بپارێزت، ئه‌رێ ڤێجا هوين دێ شوكرا خودێ كه‌ن سه‌را وێ قه‌نجییا وى د ڕێكا به‌نییێ خۆ داوودى ڕا ل هه‌وه‌ كرى؟
ومه‌ با بۆ سوله‌يمانى بن ده‌ست كر خۆش دهات وئه‌و ويێن د گه‌ل وى د گه‌ل خۆ دبرن، ئه‌و با ب فه‌رمانا وى دچوو عه‌ردێ (به‌يتولمه‌قدسێ) ل (شامێ) يێ كو مه‌ به‌ره‌كه‌ت ئێخستییێ، و ب ڕاستى زانينا مه‌ دۆر ل هه‌مى تشتان گرتییه‌.
ومه‌ ژ شه‌يتانان هنده‌ك شه‌يتان بن ده‌ستى سوله‌يمانى كربوون وان ئه‌و كار بۆ وى دكرن يێن كه‌سێ دى ژبلی وان نه‌دشيا بكه‌ت، ڤێجا ئه‌و دچوونه‌ د بنێ ده‌ريايێ دا ودوڕ وگه‌وهه‌ر بۆ وى ژێ دئينانه‌ ده‌رێ، ووان ئه‌و كار بۆ وى دكر يێ وى ژێ خواستبا، ووان نه‌دشيا د تشته‌كى دا بێ ئه‌مرییا وى بكه‌ن، خودێ ب هێز وشيانا خۆ ئه‌و بۆ وى پاراستن.
وتو به‌حسێ به‌نییێ مه‌ ئه‌ييوبى بكه‌، ده‌مێ مه‌ نه‌خۆشییه‌كا مه‌زن دايێ، ومال وعه‌يالێ وى ژێ ستاندى، ئينا وى صه‌بر كێشا وبۆ خۆ ب خێر حسێب كر، ووى گازى خودايێ خۆ كر كو نه‌خۆشى يا گه‌هشتییه‌ من، وتو ژ هه‌مى دلۆڤانان دلۆڤانترى، ڤێجا تو وێ ژ سه‌ر من لابده‌.
ئينا ئه‌م د به‌رسڤا گازییا وى هاتين، ومه‌ نه‌خۆشى ژ سه‌ر وى ڕاكر، ودوجاركى هندى مال وعه‌يالێ وى مه‌ دايێ، ئه‌ڤ چه‌نده‌ ژ دلۆڤانییا خۆ مه‌ د گه‌ل وى كر، ودا ئه‌و ببته‌ جهێ چاڤلێكرنێ بۆ هه‌ر كه‌سه‌كێ صه‌برێ ل سه‌ر نه‌خۆشییێ بكێشت، وهيڤییا دلۆڤانییا خودايێ خۆ بكه‌ت، وپه‌رستنا وى بكه‌ت.
وتو به‌حسێ ئيسماعيل وئدريس وذولكفلی بكه‌، ئه‌و هه‌مى ژ صه‌بركێشان بوون.
ومه‌ ئه‌و كرنه‌ د دلۆڤانییا خۆ دا، هندى ئه‌ون ئه‌و ژ وان بوون يێن ژ سه‌رڤه‌ و د دل دا دچاك، وگوهدارییا خودێ د ئه‌مر وفه‌رمانێن وى دا كرين.
وتو به‌حسێ سه‌رهاتییا خودانێ نه‌هنگى بكه‌، كو يوونسێ كوڕێ مه‌تتايه‌، خودێ ئه‌و بۆ ملله‌تێ وى هنارتبوو ڤێجا وى گازییا خۆ گه‌هانده‌ وان به‌لێ وان باوه‌رى پێ نه‌ئينا، ئينا وى ژڤان ب عه‌زابێ دا وان به‌لێ ئه‌و ل خۆ نه‌زڤڕين، ووى صه‌بر ل سه‌ر وان نه‌كێشا وه‌كى خودێ فه‌رمان لێكرى، وئه‌و ب عێجزى ڤه‌ ژ ناڤ وان ده‌ركه‌فت، وسنگێ وى ژ نه‌گوهدارییا وان يێ ته‌نگ بوو، ووى هزركر كو خودێ ل وى ناگرت و ل سه‌ر ناكه‌ته‌ به‌رته‌نگى، ئينا خودێ ب گرتنێ وبه‌رته‌نگییا دژوار به‌لا ئينا سه‌رى، و د ده‌ريايێ دا نه‌هنگى ئه‌و داعويرا، ڤێجا وى د تارییا شه‌ڤێ وده‌ريايێ وزكێ نه‌هنگى دا ب تۆبه‌كرن ڤه‌ گازى خودايێ خۆ كر وئعتراف ب زۆردارییا خۆ كر كو وى صه‌بر ل سه‌ر ملله‌تێ خۆ نه‌كێشاى، وگۆت: ژ ته‌ پێڤه‌تر چو خودايێن حه‌ق نينن، پاكى بۆ ته‌ بت، هندى ئه‌ز بووم ئه‌ز ژ زۆرداران بووم.
ئينا ئه‌م د به‌رسڤا دوعايا وى هاتين، ومه‌ ئه‌و ژ ڤێ نه‌خۆشییا دژوار ڕزگاركر، و ب ڤى ڕه‌نگى ئه‌م خودان باوه‌رێن ڕاستگۆ ڕزگار دكه‌ين.
وتو به‌حسێ سه‌رهاتییا زه‌كه‌ريياى بكه‌ ده‌مێ وى گازى خودايێ خۆ كرى كو دوونده‌هێ بده‌تێ پشتى ئه‌و پيربووى وگۆتى: خودايێ من تو من نه‌هێله‌ ئێكانه‌ وبێ دوونده‌هـ، تو ميراتگره‌كى بده‌ من كو پشتى من د ناڤ مرۆڤان دا ب كارێ دينى ڕاببت، وتو چێترينێ وانى يێن دمينن، وتو چێترينێ وانى يێن ب باشى ميراتگرییا من دكه‌ن.
ئينا ئه‌م د به‌رسڤا دوعايا وى هاتين و د سه‌ر پيراتییا وى ڕا مه‌ كوڕێ وى يه‌حيا دايى، ومه‌ ژنكا وى وه‌لێكر ب كێر بچويكبوونێ بێت، هندى ئه‌و بوون ئه‌وان له‌ز د هه‌مى باشییان دا دكر، ووان دوعا ژ مه‌ دكرن ودلێ خۆ دبره‌ وێ يا ل نك مه‌ هه‌ى، و ژ عه‌زابا مه‌ دترسان، وئه‌وان خۆ بۆ مه‌ دشكاند.
وتو -ئه‌ى موحه‌ممه‌د- سه‌رهاتییا مه‌ريه‌ما كچا عمرانى بكه‌ ئه‌وا نامويسا خۆ ژ حه‌رامییێ پاراستى، و د هه‌مى ژيانا خۆ دا چو كرێتى نه‌كرين، ئينا خودێ جبريل -سلاڤ لێ بن- هــنـارته‌ نك وێ، ووى پف كره‌ به‌ريكا كراسێ وێ، و ب وێ پفكرنێ خــودێ عـــيــســا -سلاڤ لێ بن- ئافراند، ڤێجا ئه‌و -بێى كو وێ زه‌لام هه‌بت- ب وى گران بوو، ڤێجا ب وێ چه‌ندێ ئه‌و وكوڕێ وێ بوونه‌ نيشانه‌ك ل سه‌ر شيانا خودێ، وعيبره‌ته‌ك بۆ مرۆڤان حه‌تا ڕۆژا قيامه‌تێ.
ئه‌ڤ پێغه‌مبه‌ره‌ هه‌مى دينێ وان يه‌ك دين بوو، كو ئيسلامه‌، وئيسلام خۆ ب ده‌ست ڤه‌ به‌ردانه‌ بۆ خودێ وكرنا عيباده‌تییه‌ بۆ وى ب تنێ، وخودايێ مه‌زن ئه‌وه‌ خودايێ خه‌لكى هه‌مییێ ڤێجا هوين -گه‌لی مرۆڤان- په‌رستنا وى ب تنێ بكه‌ن.
به‌لێ ئه‌و د گه‌ل پێغه‌مبه‌رێن خۆ ب هه‌ڤڕكى چوون، وگه‌له‌ك ژ دويكه‌فتییێن وان پێغه‌مبه‌ران د دينى دا ژێك جودا بوون وبوونه‌ پارت وده‌سته‌ك، ڤێجا وان عيباده‌تێ مرۆڤان ودلچوونان كر، وئه‌و هه‌مى دێ زڤڕنه‌ نك مه‌، وحسێب د گه‌ل وان سه‌را كريارێن وان دێ ئێته‌كرن.
ڤێجا هه‌چییێ پێگيرییێ ب باوه‌رى ئينانا ب خودێ وپێغه‌مبه‌رێ وى بكه‌ت، و ژ به‌ر گوهدارى وپه‌رستنا خودێ وى كارێ چاك بكه‌ت يێ دشيانا وى دا بت، ئه‌وى كارێ وى نائێته‌ ڤه‌شارتن، وخێرا وى به‌رزه‌ نابت، ووى كارێ وى كرى ئه‌و د كيتابا خۆ دا دێ بينت ڕۆژا پشتى مرنێ ڕادبته‌ڤه‌.
ونابت بۆ خه‌لكێ گونده‌كێ مه‌ ژ به‌ر گونه‌هـ وزۆردارییا وان ئه‌و تێبرين كو به‌رى قيامه‌تێ جاره‌كا دى بزڤڕنه‌ دنيايێ ڤه‌؛ دا ئه‌و وێ ل بيرا خۆ بيننه‌ڤه‌ يێ وان ته‌خسيرى تێدا كرى.
ڤێجا ئه‌گه‌ر ئاڤبه‌ندا ياجووج وماجووجان هاته‌ ڤه‌كرن، وئه‌و ژ لايێن عه‌ردى يێن بلند ڤه‌ هاتن و ب له‌ز ل هه‌مى كنارێن عه‌ردى به‌لاڤ بوون.
ئه‌و ڕۆژا قيامه‌تێ نێزيك بوو وترس وسه‌هما وێ ئاشكه‌را بوو، هنگى چاڤێن كافران ژ ترسان دا دێ دڤه‌كرى بن ونێزيكه‌ نه‌لڤلڤن، ئه‌و نفرينان ب تێچوونێ ل خۆ دكه‌ن، ودبێژن: نه‌مان بۆ مه‌ بت ب ڕاستى ئه‌م ژ ڤێ ڕۆژێ دبێ ئاگه‌هـ بووين ومه‌ خۆ بۆ ئاماده‌ نه‌كربوو، و ب وێ چه‌ندێ ئه‌م دزۆردار بووين.
هندى هوينن -گه‌لی كافران- وئه‌و تشتێ هوين ژبلی خودێ په‌رستنێ بۆ دكه‌ن ژ صه‌نه‌مان وهه‌ر يه‌كێ ڕازى بت كو هوين په‌رستنێ بۆ بكه‌ن ژ مرۆڤ وئه‌جنان، هوين بزۆتێن جه‌هنه‌مێنه‌، هوين وئه‌و دێ چنه‌ وى ئاگرى.
ئه‌گه‌ر ئه‌وێن هه‌ يێن هه‌وه‌ ژبلی خودێ په‌رستن بۆ كرى هنده‌ك خوداوه‌ندێن هێژاى په‌رستنێ بان ئه‌و د گه‌ل هه‌وه‌ نه‌دهاتنه‌ د ئاگرێ جه‌هنه‌مێ دا ئه‌ى گه‌لی بوتپه‌رێسان، ئه‌و هه‌مى يێن په‌رستڤان وپه‌رستـن بۆ هاتییه‌ كرن هه‌روهه‌ر د ئاگرێ جه‌هنه‌مێ دا دێ مينن.
بۆ ئه‌ڤان يێن دئێته‌ عه‌زابدان هنده‌ك نه‌خۆشى هه‌نه‌ ژ ده‌نگێ بێهن هلكێشانا وان ئاشكه‌را دبن، ووان د ئاگرى دا -ژ به‌ر نه‌خۆشییا عه‌زابێ- گوهـ ل چو تشتان نابت.
هندى ئه‌ون يێن خۆشییا باش ژ نك مه‌ بۆرى وگه‌هشتییێ؛ چونكى د زانينا مه‌ دا هه‌بوويه‌ كو ئه‌و ژ خه‌لكێ به‌حه‌شتێنه‌، ئه‌و ژ ئاگرى ددويركرينه‌، نه‌ ئه‌و دچنه‌ تێدا ونه‌ نێزيكى وى دبن.
ئه‌وان گوهـ ل ده‌نگێ ئاگرێ وێ وسۆتنا له‌شان تێدا نابت؛ چونكى ئه‌و يێن د مالێن خۆ دا ل به‌حه‌شتێ، وئه‌و ل وێرێ يێن د ناڤ وان تشتان دا يێ دلێ وان دچتێ ژ خۆشییێن وێ، وئه‌و هه‌روهه‌ر دێ لێ مينن.
ل ڕۆژا قيامه‌تێ سه‌هما مه‌زن وان ناترسينت، به‌لكى فريشته‌ مزگينییێ دده‌نه‌ وان: ئه‌ڤه‌ ڕۆژا هه‌وه‌يه‌ يا ژڤان ب قه‌در وقيمه‌تى وخێرا مه‌زن ژ خودێ تێدا بۆ هه‌وه‌ هاتییه‌ دان.
ڕۆژا ئه‌م عه‌سمانى وه‌سا دپێچين وه‌كى به‌رپه‌ر ب وى تشتى ڤه‌ يێ تێدا هاتییه‌ نڤيسين دئێته‌ پێچان، وئه‌م وێ ڕۆژێ خه‌لكى ب وى ڕه‌نگى ڕادكه‌ينه‌ڤه‌ يێ مه‌ جارا يه‌كێ ئه‌و پێ ژ دايكێن وان داين، ئه‌وا هه‌ ئه‌و سۆزا خودێ‌یه‌ يا دێ هه‌ر ئێت، مه‌ ب حه‌قییێ سۆز پێ دايه‌، هندى ئه‌مين هه‌رده‌م ئه‌م وێ دكه‌ين يا ئه‌م سۆزێ پێ دده‌ين.
وب ڕاستى پشتى مه‌ د له‌وحێ پاراستى دا نڤيسى مه‌ د وان كيتابان ژى دا نڤيسى يێن هاتينه‌ خوارێ: كو هندى عه‌رده‌ ئه‌و به‌نییێن خودێ يێن چاك ميراتگرییا وى دكه‌ن يێن كو كارى ب وێ دكه‌ن يا فه‌رمان پێ ل وان هاتییه‌ كرن، وخۆ ژ وێ دده‌نه‌ پاش يا ئه‌و ژێ هاتينه‌ پاشڤه‌برن، كو ئوممه‌تا موحه‌ممه‌دییه‌ -سلاڤ لێ بن-.
هندى ئه‌ڤه‌يه‌ يا دئێته‌ خواندن ژ شيره‌تان عيبره‌ته‌كه‌ بۆ وى ملله‌تێ په‌رستنا خودێ دكه‌ن ب وى ڕه‌نگێ وى بۆ وان داناى وئه‌و يێ پێ ڕازى.
وهه‌ما مه‌ تو -ئه‌ى موحه‌ممه‌د- يێ هنارتى دلۆڤانییه‌ك بۆ هه‌مى مرۆڤان، ڤێجا هه‌چییێ باوه‌رییێ ب ته‌ بينت ئه‌و دێ كه‌يفخۆش وڕزگار بت، ويێ باوه‌رییێ نه‌ئينت دێ خوساره‌ت وشه‌رمزار بت.
تو بێژه‌: ئه‌وا بۆ من ب وه‌حى هاتى وئه‌ز پێ هاتيمه‌ هنارتن ئه‌ڤه‌يه‌: هندى ئه‌للاهه‌ خودايێ هه‌وه‌يه‌ يێ ئه‌و ب تنێ هێژاى په‌رستنێ، ڤێجا هوين خۆ ته‌سليمى وى بكه‌ن، وپه‌رستنا وى بكه‌ن.
ڤێجا ئه‌گه‌ر ڤان پشت دا ئيسلامێ تو بێژه‌ وان: ئه‌ز وێ دگه‌هينمه‌ هه‌وه‌ هه‌مییان يا خودێ ب وه‌حى بۆ من هنارتى، ڤێجا ئه‌ز وهوين د زانينێ دا وه‌كى يه‌كين، وئه‌ز -پشتى وێ چه‌ندێ- نزانم كانێ ئه‌و عه‌زابا ژڤان بۆ هه‌وه‌ پێ هاتییه‌ دان كه‌نگى دێ ب سه‌رێ هه‌وه‌ ئێت.
هندى خودێ‌یه‌ دزانت هوين چ گۆتنا ئاشكه‌را دكه‌ن، وهوين چ د دلێ خۆ دا ڤه‌دشێرن، وئه‌و دێ سه‌را وێ چه‌ندێ حسێبێ د گه‌ل هه‌وه‌ كه‌ت.
وئه‌ز نزانم به‌لكى ئه‌گه‌را پاشڤه‌ هێلانا وێ عه‌زابا هوين له‌زێ لێ دكه‌ن جه‌ربانده‌ك بت بۆ هه‌وه‌ دا هوين پتر پێ د سه‌ر دا بچن، ودا هوين حه‌تا ده‌مه‌كى خۆشییێ د دنيايێ دا ببه‌ن؛ دا هوين پتر كافر ببن، وپاشى دا عه‌زابا هه‌وه‌ مه‌زنتر لێ بێت.
پێغه‌مبه‌رى -سلاڤ لێ بن- گۆت: خودايێ من تو ب حوكمه‌كێ حه‌ق حوكمى د ناڤبه‌را مه‌ وملله‌تێ مه‌ يێ دره‌وپێكه‌ر دا بكه‌، وئه‌م هاريكارییێ ژ خودايێ خۆ يێ پڕدلۆڤان دخوازين د ده‌رحه‌قا وى تشتى دا يێ هوين -گه‌لی كافران- دبێژن ژ شركێ ودره‌و وبێ به‌ختییان.
گه‌لی مرۆڤان هوين ژ عه‌زابا خودێ بترسن وپێگيرییێ ب گۆتن وفه‌رمانا وى بكه‌ن، هندى ئه‌و ڕويدانێن ب سه‌همن يێن ل ده‌مێ ڕابوونا قيامه‌تێ په‌يدا دبن وه‌كى هژيانا عه‌ردى يا دژوار يا كو عه‌رد ژ به‌ر دئێته‌ كه‌لاشتن، تشته‌كێ مه‌زنه‌، كه‌س نزانت چه‌ند يێ مـه‌زنـه‌.
ده‌مێ هوين ڕۆژا قيامه‌تێ دبينن دايك -ژ به‌ر وێ ترس وله‌رزا دگه‌هتێ- بچويكێ خۆ يێ ب شير يێ ل به‌ر سنگى ژبير دكه‌ت؛ وژنكا ب حه‌مله ‌-ژ ترسان دا- حه‌ملێ خۆ ددانت، وعه‌قل د سه‌رێ مرۆڤان دا نامينت، ڤێجا ئه‌و وه‌كى سه‌رخۆشان لێ دئێن؛ ژ به‌ر ترس وسه‌همێ، وئه‌و ب خۆ نه‌ دسه‌رخۆشن، به‌لێ دژوارییا عه‌زابێ عه‌قل وهۆش د سه‌رێ وان نه‌هێلايه‌.
وهنده‌ك سه‌رێن كوفرێ ژ مرۆڤان هه‌ڤڕكییێ دكه‌ن وگومانێ دئێخنێ كو خودێ بشێت مرییان ڕاكه‌ته‌ڤه‌؛ ژ به‌ر نه‌زانينا وان ب ڕاستییا ڤێ شيانێ، ودويكه‌فتنا وان بۆ سه‌رێن كوفرێ ژ هه‌ر شه‌يتانه‌كێ ژ ئه‌مرێ خودێ وپێغه‌مبه‌رێ وى ده‌ركه‌فتى.
خودێ ل سه‌ر ڤى شه‌يتانى نڤيسییه‌ كو هه‌چییێ ب دويڤ وى بكه‌ڤت ئه‌و وى به‌رزه‌ دكه‌ت، وبه‌رێ وى ناده‌ته‌ حه‌قییێ، به‌لكى ئه‌و وى دهاژۆته‌ عه‌زابا جه‌هنه‌ما هلكرى، جزايێ دويكه‌فتنا وى بۆ وى شه‌يتانى.
ئه‌ى گه‌لی مرۆڤان ئه‌گه‌ر هوين ب گومانن كو خودێ مرییان زێندى دكه‌ته‌ڤه‌ پانێ مه‌ بابێ هه‌وه‌ ئاده‌م ژ ئاخێ يێ ئافراندى، پاشى دوونده‌ها وى ژ چپكه‌كا ئاڤێ يا زێده‌ بووى، پاشى ئه‌و چپكا ئاڤێ -ب شيانا خودێ- يا بوويه‌ خوينه‌كا هشك، پاشى ئه‌و خوينا هشك يا بوويه‌ پارچه‌كا گۆشتى يا هند هندى مرۆڤ دجيت، ڤێجا هنده‌ك جاران دبته‌ چێكرییه‌كێ تمام حه‌تا ب سه‌ر دنيايێ دكه‌ڤت، وهنده‌ك جاران چێكرییه‌كێ نه‌ يێ تمامه‌، له‌و دچت؛ دا ئه‌م تمامییا شيانا خۆ ل سه‌ر ئافراندنێ بۆ هه‌وه‌ ئاشكه‌را بكه‌ين، وتشتێ مه‌ بڤێت ئه‌م دهێلينه‌ د مالبچويكان دا حه‌تا ده‌مێ بوونا وى، وئه‌ڤ قويناغه‌ ب بوونا بچويكى پێك دئێن ده‌مێ ئه‌و دبته‌ زارۆك پاشى مه‌زن دبت ودبته‌ گه‌نجه‌كێ خودان هێز وعه‌قله‌كێ تمام، وهنده‌ك زارۆك دبت به‌رى هنگى بمرن، وهنده‌ك ژ وان مه‌زن دبن حه‌تا دگه‌هنه‌ ژییێ پيراتییێ وكێم بوونا عه‌قلی؛ ڤێجا ئه‌ڤ دان عه‌مره‌ تشته‌كى نزانت يێ وى به‌رى هنگى دزانى. وتو عه‌ردى دبينى يێ هشك ومرییه‌ چو شينكاتى لێ نينه‌، ڤێجا ئه‌گه‌ر مه‌ ئاڤ ب سه‌ر دا ئينا خوار ئه‌و دێ هژيێت وشينكاتى دێ ژێ ده‌ركه‌ڤت، و ژ به‌ر ئاڤدانێ دێ بلند بت، و ژ هه‌ر ڕه‌نگه‌كى ژ ڕه‌نگێن شينكاتییێ باش ئه‌و دێ پێڤه‌ ئێت يێ بينه‌ران پێ خۆش بت.
ئه‌ڤا به‌حس ژێ هاتییه‌ كرن ژ نيشانێن شيانا خودێ يێن بۆرین، ده‌ليله‌كێ ڤه‌بڕه‌ كو خودێ‌یه‌ ئه‌و خودايێ ب ڕاستى په‌رستن بۆ دئێته‌ كرن، يێ كو نابت ژ وى پێڤه‌تر په‌رستن بۆ يه‌كێ دى بێته‌ كرن، وئه‌وه‌ يێ مرییان زێندى دكه‌ته‌ڤه‌، وئه‌وه‌ يێ خودان شيان ل سه‌ر كرنا هه‌ر تشته‌كێ هه
وكو هندى ده‌مێ ڕابوونا پشتى مرنێ‌يه‌ دێ ئێت، چو گومان د ڤێ چه‌ندێ دا نينن، وكو خودێ مرییان ژ گۆڕێن وان بۆ حسێب وجزادانێ ڕادكه‌ته‌ڤه‌.
و ژ كافران هه‌يه‌ يێ ب نه‌حه‌قى هه‌ڤڕكییێ د ته‌وحيدا خودێ دا و د هلبژارتنا وى بۆ دا پێغه‌مبه‌رێ وى و د ئينانه‌ خوارا وى بۆ قورئانێ دا دكه‌ت، وئه‌و هه‌ڤڕكییێ بێ زانين، وئاشكه‌راكرن، وكيتابه‌كێ ژ نك خودێ كو هێجه‌ت وده‌ليل تێدا هه‌بن دكه‌ت،
ژ خۆمه‌زنكرن ئه‌و ستويێ خۆ بادده‌ت، وڕوییێ خۆ ژ حه‌قییێ وه‌ردگێڕت؛ دا ئه‌و به‌رێ خه‌لكى ژ هاتنا د دينێ خودێ دا وه‌رگێڕت، ڤێجا ئه‌و د دنيايێ دا دێ شه‌رمزار بت و ل به‌ر خه‌لكى ئاشكه‌را بت، وڕۆژا قيامه‌تێ ژى ئه‌م دێ وى ب ئاگرى سوژين.
ودێ بۆ وى ئێته‌ گۆتن: ئه‌ڤ عه‌زابا هه‌ ژ به‌ر وان گونه‌هـ وخرابییانه‌ يێن ته‌ دكرن، وخودێ كه‌سێ بێ گونه‌هـ عه‌زاب ناده‌ت.
و ژ مرۆڤان هه‌يه‌ يێ ب لاوازى وگومان دئێته‌ د ئيسلامێ دا، ڤێجا ب دودلی  په‌رستنا خودێ دكه‌ت، وه‌كى وى يێ ل سه‌ر لێڤا چيايه‌كى يان ديواره‌كى ڕاوه‌ستاى ونه‌شێت خۆ بگرت، وئه‌و باوه‌رییا خۆ ب دنيايا خۆ ڤه‌ گرێ دده‌ت، ڤێجا ئه‌گه‌ر ئه‌و يێ ساخله‌م بوو و د ژينه‌كا به‌رفره‌هـ دا بوو ئه‌و دێ به‌رده‌وامییێ ل سه‌ر عيباده‌تى كه‌ت، وئه‌گه‌ر به‌لايه‌ك هاته‌ سه‌رى وكه‌فته‌ د نه‌خۆشى وته‌نگاڤییه‌كێ دا ئه‌و دێ وێ چه‌ندێ بۆ دينێ خۆ زڤڕينت، له‌و دێ ژێ زڤڕت وه‌كى وى يێ پشتى سه‌رڕاست بووى ب سه‌ر ڕوییێ خۆ دا وه‌رگه‌ڕياى، ڤێجا ئه‌وى ب وێ چه‌ندێ دنيايا خۆ ب خوساره‌تى دا؛ چونكى كوفرا وى وێ قه‌ده‌رێ ناگوهۆڕت يا د دنيايێ دا بۆ وى هاتییه‌ نڤيسين، ووى ئاخره‌تا خۆ ژى ب خوساره‌تى دا كو چوويه‌ ئاگرى، وئه‌ڤه‌يه‌ زيانا ئاشكه‌را.
ئه‌ڤ زيانكاره‌ ژبلی خودێ په‌رستنا وى دكه‌ت يێ زيانێ نه‌گه‌هينتێ ئه‌گه‌ر ئه‌و بهێلت، ومفاى ژى نه‌گه‌هينتێ ئه‌گه‌ر ئه‌و په‌رستنا وى بكه‌ت، ئه‌ڤه‌يه‌ به‌رزه‌بوونا دوير ژ حه‌قییێ.
ئه‌و دوعايێ ژ وى دكه‌ت يێ زيانا وى يا مسۆگه‌ر ژ مفايێ وى نێزيكتر، ئه‌وێ هه‌ يێ په‌رستـن بۆ دئێته‌كرن پيسه‌ سه‌ركاره‌، وئه‌و پيسه‌ هه‌ڤال وپشته‌ڤانه‌.
هندى خودێ‌یه‌ وان يێن باوه‌رى ئيناى، و ل سه‌ر باوه‌رییا خۆ ماين، وچاكى كرين، دكه‌ته‌ د وان به‌حه‌شتان دا يێن ڕويبار د بن دار وبارێن وان دا دچن، هندى خودێ‌یه‌ وى تشتێ وى دڤێت ژ دانا خێرێ بۆ وان يێن گوهدارییا وى دكه‌ن، وعه‌زابدانا وان يێن گوهدارییا وى نه‌كه‌ن دكه‌ت.
هه‌چییێ هزر كر بت كو خودێ ب سه‌ركه‌فتنێ پشته‌ڤانییا پێغه‌مبه‌رێ خۆ د دنيايێ دا ناكه‌ت كو دينێ وى بلند بكه‌ت، و ل ئاخره‌تێ كو ده‌ره‌جێن وى بلند بكه‌ت، ووى عه‌زاب بده‌ت يێ دره‌و پێ كرى، بلا ئه‌و وه‌ريسه‌كى ب بانێ خانییێ خۆ ڤه‌ گرێده‌ت وخۆ پێ قناره‌ بكه‌ت، پاشى بلا وى وه‌ريسى ببـڕت، پاشى بلا به‌رێ خۆ بده‌تێ: كانێ ئــه‌و كــار دێ كه‌ربا دلێ وى به‌ت؟ چونكى هندى خودێ‌یه‌ دێ هه‌ر پێغه‌مبه‌رێ خۆ ب سه‌ر ئێخت.
وكانێ چاوا خودێ ب ده‌ليلێن ل سه‌ر شيانا خۆ چو هێجه‌ت بۆ وان كافران نه‌هێلان يێن باوه‌رییێ ب ڕابوونا پشتى مرنێ نائينن وه‌سا وى قورئان ئينا خوارێ، ئايه‌تێن وێ د په‌يڤ وڕامانا خۆ دا د ئاشكه‌رانه‌، خودێ ب وان به‌رێ وى دده‌ته‌ هيدايه‌تێ يێ وى بڤێت؛ چونكى ژ وى پێڤه‌تر كه‌س نينه‌ به‌رێ مرۆڤى بده‌ته‌ ڕێكێ.
هندى ئه‌ون يێن باوه‌رى ب خودێ وپێغه‌مبه‌رێ وى موحه‌ممه‌دى -سلاڤ لێ بن- ئيناى وجوهى وصابئى (وئه‌و ملله‌ته‌ك بوون ل سه‌ر خورستییا خۆ مابوون ووان چو دينێن ده‌سنيشانكرى نه‌بوون) وفه‌له‌ ومه‌جووس (وئه‌و ئاگرپه‌رێسن) وئه‌وێن بوت په‌رێسين، هندى خودێ‌یه‌ ڕۆژا قيامه‌تێ حوكمى د ناڤبه‌را وان هه‌مییان دا دكه‌ت، ڤێجا خودان باوه‌ران دبه‌ته‌ به‌حه‌شتێ، وكافران دبه‌ته‌ ئاگرى، هندى خودێ‌یه‌ ل سه‌ر هه‌ر تشته‌كى شاهده‌، و ب وى تشتێ يێ زانايه‌ يێ هه‌ر يه‌ك ژ وان هه‌ژى ل دويڤ وان كريارێن وى ل سه‌ر وان نڤيسين وئه‌و ل سه‌ر كرينه‌ شاهد.
ئه‌رێ ما تو دزانى -ئه‌ى موحه‌ممه‌د- كو هه‌ر تشته‌كێ ل عه‌سمانان ژ فريشته‌يان، وهه‌ر تشته‌كێ ل عه‌ردى ژ چێكرییان وڕۆژ وهه‌يڤ وستێر وچيا وداروبار وحه‌يوان ب ڕازيبوونا خۆ بۆ خودێ دچنه‌ سوجدێ؟ وگه‌له‌ك مرۆڤ ژى ب ڕازيبوونا خۆ بۆ خودێ دچنه‌ سوجدێ، وئه‌ڤه‌ خودان باوه‌رن، وگه‌له‌ك مرۆڤان عه‌زاب ل سه‌ر حه‌ق بوويه‌ وئه‌و دڕه‌زيلن، وهه‌چى مرۆڤێ خودێ وى ڕه‌زيل بكه‌ت كه‌س نينه‌ وى ب قه‌در بێخت. هندى خودێ‌یه‌ تشتێ وى بڤێت د چێكرییێن خۆ دا و ل دويڤ حكمه‌تا خۆ ئه‌و دكه‌ت.
ئه‌ڤه‌ دو ده‌سته‌كن د ده‌ر حه‌قا خودايێ خۆ دا ب هه‌ڤڕكى چووينه‌: خودانێن باوه‌رییێ وخودانێن كوفرێ، هه‌ر يه‌ك دبێژت ئه‌و يێ حه‌قه‌، ڤێجا ئه‌وێن كافر بووين عه‌زاب وه‌كى جلكى د وان دئاليێت، وكراسێ ژ ئاگرى بۆ وان يێن هاتينه‌ دورستكرن، ڤێجا له‌شێن وان دبرێژت، وئاڤا زێده‌ كه‌لاندى ل هنداڤى سه‌رێن وان دئێته‌ ڕێتـن.
وئه‌و ب ناڤ هناڤێن وان دا دچت وتشتێ تێدا دحه‌لينت، حه‌تا دگه‌هته‌ چه‌رمێ وان ودبرێژت ودكه‌ڤت.
وملياكه‌ت گورزێن ئاسنى ل سه‌رێن وان دده‌ن.
هه‌ر جاره‌كا وان به‌رگه‌ڕيان كر كو ژ ئاگرى ده‌ركه‌ڤن -ژ به‌ر نه‌خۆشى وته‌نگاڤییا ئه‌و تێدا- ئه‌و بۆ عه‌زابدانێ دێ لێ ئێنه‌ زڤڕاندن، وبۆ وان هاته‌ گۆتن: هوين تام كه‌نه‌ عه‌زابا ئاگرێ سوژه‌ك.
هندى خودێ‌یه‌ خودانێن باوه‌رییێ وكارێ چاك دكه‌ته‌ د وان به‌حه‌شتان دا يێن خۆشییا وان يا به‌رده‌وام، ڕويبار د بن داروبارێن وان دا دچن، ئه‌و تێدا ب بازنێن زێڕى ولوئلوئان دئێنه‌ خه‌ملاندن، وجلكێ وان -يێ ژن ومێران- د به‌حه‌شتێ دا ژ ئارميشییه‌.
ب ڕاستى خودێ به‌رێ وان ل دنيايێ دابوو گۆتنا باش: ژ په‌يڤا ته‌وحيدێ وحه‌مدا خودێ، و ل ئاخره‌تێ به‌رێ وان دابوو حه‌مدا خودێ سه‌را دويماهییا باش يا ئه‌و گه‌هشتينێ، كا چاوا به‌رى هنگى به‌رێ وان دابوو ڕێكا ئيسلامێ يا باش يا سه‌رى دكێشته‌ به‌حه‌شتێ.
هندى ئه‌ون يێن كافرى ب خودێ كرى، ودره‌و ب وێ كرى يا موحه‌ممه‌د بۆ وان پێ هاتى، وڕێكێ ل به‌ر مرۆڤان دگرن كو بێنه‌ د ئيسلامێ دا، و ل به‌ر پێغه‌مبه‌رى وخودان باوه‌ران كو ل سالا حوده‌يبییێ بێنه‌ مزگه‌فتا حه‌رام، ئه‌وا مه‌ بۆ هه‌مى خودان باوه‌ران داناى، چ ئه‌و بت يێ ل وێرێ ئاكنجى بت يان ژى يێ بێتێ، عه‌زابه‌كا ب ئێش بۆ وان هه‌يه‌، وهه‌چییێ بڤێت ل مزگه‌فتا حه‌رام ب زۆردارى مه‌يلێ ژ حه‌قییێ بكه‌ت وبێ ئه‌مرییا خودێ بكه‌ت، ئه‌م ژ عه‌زابه‌كا ب ئێش ونه‌خۆش دێ ب وى ده‌ينه‌ تامكرن.
وتو به‌حس بكه‌ ده‌مێ مه‌ جهێ به‌يتێ بۆ ئيبراهيمى ئاشكه‌راكرى، ومه‌ بۆ وى ده‌سنيشانكرى وبه‌رى هنگى ئه‌و نه‌ يێ ديار بوو، ومه‌ فه‌رمان لێ كر كو ئه‌و وێ ل سه‌ر ته‌قوا خودێ وته‌وحيدا وى وپاقژكرنا ژ كوفرێ وبدعه‌ وپيسییان؛ دا ئه‌و بۆ وان فره‌هـ ببت يێن ل دۆر دزڤڕن، ونڤێژێ لێ دكه‌ن.
وتو -ئه‌ى ئيبراهيم- ب مرۆڤان بده‌ زانين كو هاتنا حه‌جێ ل سه‌ر وان يا فه‌ره‌، كو ئه‌و ب هه‌مى ڕه‌نگان بێن په‌يا وسويار ل سه‌ر هه‌ر ده‌واره‌كا لاواز (يا كارى لاوازكرى نه‌كو زه‌عيفییێ)، ئه‌و ژ هه‌ر ڕێكه‌كا دوير بێن.
دا ئه‌و هنده‌ك مفايان بۆ خۆ ببينن: ژ ژێبرنا گونه‌هان، وخێرا كرنا حه‌جێ، وپێڕابوونا ب بازرگانییێ، وگه‌له‌ك مفايێن دى؛ ودا ئه‌و ناڤێ خودێ ل سه‌ر وان قوربانان بينن يێن ئه‌و ڤه‌دكوژن ژ حێشتر وچێل وپه‌زان ل هنده‌ك ڕۆژێن ده‌سنيشانكرى كو: ده‌هكێن چه‌ژنا قوربانانه‌ وسێ ڕۆژێن ب دويڤ دا؛ وه‌ك سوپاسى بۆ خودێ ل سه‌ر قه‌نجییێن وى، وئه‌و د فه‌رمان لێكرينه‌ كو بۆ سوننه‌ت ئه‌و ژ ڤان ڤه‌كوشتییان بخۆن، وهنده‌كێ ژێ بده‌نه‌ وى فه‌قيرێ زێده‌ فه‌قير.
پاشى دا حه‌جى كريارێن حه‌جا خۆ ب دويماهى بينن، كو ژ ئيحرامان ده‌ركه‌ڤن، ووێ قڕيژا ل سه‌ر له‌شێ وان كۆم بووى بهاڤێژن، ونينۆكێن خۆ بقوسينن، وسه‌رێ خۆ بتراشن، ودا ئه‌و وێ ب جهـ بينن يا وان ل سه‌ر خۆ فه‌ركرى ژ حه‌ج وعومره‌ وقوربانان، ودا طه‌وافێ ل دۆر به‌يتا كه‌ڤن وئازا بكه‌ن، يا كو خودێ ژ ده‌سهه‌لاتا زۆردار وكوته‌ككاران پاراستى، كو كه‌عبه‌يه‌.
ئه‌وا هه‌ يا خودێ فه‌رمان پێ كرى، ئه‌وه‌ يا خودێ ل سه‌ر هه‌وه‌ فه‌ركرى ڤێجا هوين بهايێ وێ مه‌زن بكه‌ن، وهه‌چییێ بهايێ وان تشتان مه‌زن بكه‌ت يێ خودێ ب قه‌درئێخستين، و ژ وان كرنا حه‌جییه‌ ب ڕه‌نگه‌كێ دورست وپێكهاتى وبۆ خودێ، ئه‌و ل دنيايێ وئاخره‌تێ بۆ وى چێتره‌. وخودێ خوارنا حه‌يوانان بۆ هه‌وه‌ حه‌لالكرییه‌ ئه‌و تێ نه‌بن يێن حه‌رامكرنا وان بۆ هه‌وه‌ د قورئانێ دا دئێته‌ خواندن وه‌كى مرارى وتشتێ دى ڤێجا هوين خۆ ژێ بده‌نه‌ پاش، وئه‌ڤه‌ نه‌هێلانا وى عه‌ده‌تییه‌ يێ عه‌ره‌بان بۆ خۆ داناى كو وان خوارنا هنده‌ك حه‌يوانان حه‌رام دكر، وهوين خۆ ژ پيسییێ -كـو صه‌نه‌من- دوير بێخن، و ژ دره‌وێ -كو بێ به‌ختییه‌-.
هوين ل سه‌ر ئيخلاصا بۆ خودێ د كارى دا خۆ ڕاست بكه‌ن، و ب هه‌مى ڤه‌ به‌رێ خۆ بده‌نه‌ په‌رستنا وى ب تنێ، و ب لادانا شركێ هوين به‌رێ خۆ ژ هه‌ر يه‌كێ دى ژبلی وى وه‌رگێڕن؛ چونكى هه‌چییێ تشته‌كى بۆ خودێ بكه‌ته‌ هه‌ڤپشك، مه‌ته‌لا وى وه‌كى مه‌ته‌لا وییه‌ يێ ژ عه‌سمانى كه‌فتى: ڤێجا يان ته‌ير دێ وى ڤه‌ڕه‌ڤينن وپرت پرت كه‌ن، يان ژى هڕه‌بايه‌كێ دژوار دێ وى به‌ت، وهاڤێته‌ جهه‌كێ دوير.
ئه‌ڤه‌ ئه‌و فه‌رمانه‌ يا خودێ كرى، وهه‌چییێ پێگيرییێ ب فه‌رمانا خودێ بكه‌ت، وهه‌ر تشته‌كێ خودێ ب قه‌در ئێخستى ئه‌و بهايێ وى مه‌زن بكه‌ت، ئه‌ڤ مه‌زنكرنه‌ ژ كارێن خودان دلانه‌ يێن ته‌قوا خودێ دكه‌ن و ژ وى دترسن.
مفا بۆ هه‌وه‌ د ڤان قوربانان دا هه‌نه‌ وه‌كى هرییێ وشيرى ولێ سوياربوونێ، وهه‌ر مفايه‌كێ دى يێ ژێ بێته‌ ديتن وزيانێ نه‌گه‌هينتێ حه‌تا ئه‌و ل نك به‌يتا دێرين -كو كه‌عبه‌يه‌- دئێنه‌ ڤه‌كوشتن.
وبۆ هه‌ر كۆمه‌كا بۆرى يا خودان باوه‌ران مه‌ شريعه‌ته‌ك بۆ ڤه‌كوشتنا قوربانان وخوين ڕێتنێ دانايه‌؛ دا ئه‌و ناڤێ خودێ بينن ل وى ده‌مێ ئه‌و وان حه‌يوانه‌تان ڤه‌دكوژن يێن خودێ كرينه‌ ڕزقێ وان ودا شوكرا وى بكه‌ن. ڤێجا ئه‌للاهـ خودايێ هه‌وه‌ خودايه‌كێ ب تنێ‌یه‌ هوين د ئه‌مرێ وى دا بن. وتو -ئه‌ى موحه‌ممه‌د- مزگينییێ ب خێرا دنيايێ وئاخره‌تێ بده‌ وان يێن خۆ بۆ خودايێ خۆ دشكێنن.
ئه‌وێن ژ سالۆخه‌تێن وانه‌ ئه‌گه‌ر به‌حسێ خودێ ب تنێ هاته‌كرن ئه‌و ژ عه‌زابا وى دترسن، وخۆ ژ بێ ئه‌مرییا وى دده‌نه‌ پاش، وئه‌گه‌ر نه‌خۆشى وته‌نگاڤییه‌ك گه‌هشته‌ وان ئه‌و بێهنا خۆ ل سه‌ر وێ چه‌ندێ فره‌هـ دكه‌ن ب وێ هيڤییێ كو خودێ خێرێ بده‌ته‌ وان، و ب دروستى ب كرنا نڤێژێ ڕادبن، و د گه‌ل هندێ ژى ئه‌و ژ وى ڕزقێ مه‌ دايێ زه‌كاتا واجب ونه‌فه‌قا ل سه‌ر عه‌يالی خه‌رج دكه‌ن، ومالی  د ڕێكا خودێ ودانا خێران دا دده‌ن.
ومه‌ ڤه‌كوشتنا حێشتران بۆ هه‌وه‌ كره‌ ژ نيشان وسه‌روبه‌رێن دينى؛ دا هوين خۆ پێ نێزيكى خودێ بكه‌ن، بۆ هه‌و خێر ومفا تێدا هه‌يه‌ ژ خوارن وخێر وجزاى، ڤێجا ده‌مێ هوين وان ڤه‌دكوژن بێژن: (بسم الله - ب ناڤێ خودێ). وحێشتر ژ پییان ڤه‌ دئێته‌ سه‌رژێكرن پییه‌كێ وێ گرێدده‌ن وسییان ب ڕێز دكه‌ن، ڤێجا ئه‌گه‌ر ئه‌و كه‌فته‌ سه‌ر ته‌نشتا خۆ ل عه‌ردى ئه‌و خوارنا وێ حه‌لال بوو، وبلا ئه‌و ژێ بخۆت يێ ئه‌و كرییه‌ خێر بۆ سوننه‌ت، وبلا هنده‌كێ ژێ بده‌ته‌ وى هه‌ژارى يێ ژ قانعییا خۆ خواستنێ ناكه‌ت، ووى هه‌ژارى ژى يێ ژ نه‌چارى خواستنێ دكه‌ت، هۆسا خودێ ئه‌و حێشتر بن ده‌ستى هه‌وه‌ كرن؛ دا به‌لكى هوين شوكرا وى سه‌را ڤێ چه‌ندێ بكه‌ن.
تشته‌ك ژ گۆشت وخوينا ڤان قوربانان ناگه‌هته‌ خودێ، به‌لێ ته‌قوا وئيخلاصا د ڤى كارى دا دگه‌هته‌ وى، وكو مه‌خسه‌د پێ كنارێ خودێ ب تنێ بت، هه‌ر وه‌سا وى ئه‌و بۆ هه‌وه‌ بن ده‌ست كرن؛ دا هوين خودێ مه‌زن بكه‌ن، وشوكرا وى بكه‌ن كو وى به‌رێ هه‌وه‌ دايه‌ حه‌قییێ؛ چونكى ئه‌و يێ هێژاى هندێ يه‌. وتو مزگينییێ ب خێرێ وئيفله‌حێ بده‌ وان يێن د په‌رستنا خودێ دا و د گه‌ل به‌نییان ژى دقه‌نجيكار.
هندى خودێ‌یه‌ دوژمناتییا كـافــران وپــيــلانێن خرابكاران ژ خودان باوه‌ران دده‌ته‌ پاش؛ چونكى هندى خودێ‌یه‌ حه‌ز ژ هه‌ر يه‌كێ خيانه‌تێ د ئێمانه‌تێ خودايێ خۆ دا بكه‌ت وقه‌نجییا وى ڤه‌شێرت ناكه‌ت.
(ل ده‌سپێكێ چێ نه‌دبوو بۆ موسلمانان كو شه‌ڕێ كافران بكه‌ن، وفه‌رمان ل وان هاتبوو كرن ئه‌و صه‌برێ ل سه‌ر نه‌خۆشییا كافران بكێشن، ڤێجا ده‌مێ نه‌خۆشییا كافران زێده‌ به‌لاڤ بووى وپێغه‌مبه‌ر ژ مه‌كه‌هێ مشه‌خت بووى وچوويه‌ مه‌دينێ، وموسلمان بووينه‌ خودان هێز) خودێ ده‌ستويرى دا موسلمانان كو شه‌ڕى بكه‌ن؛ ژ به‌ر وێ زۆردارى وته‌عدايییا ب سه‌رێ وان هاتى، وهندى خودێ‌یه‌ دشێت وان ب سه‌ربێخت ودوژمنێ وان ڕه‌زيل بكه‌ت.
ئه‌وێن نه‌چار بووين كو ژ وارێ خۆ ده‌ركه‌ڤن، نه‌ ژ به‌ر چو ب تنێ ژ به‌ر هندێ كو ئه‌و موسلمان بوون ووان گۆت: ئه‌للاهـ ب تنێ خودايێ مه‌يه‌. وئه‌گه‌ر ژ به‌ر وى شريعه‌تى نه‌با يێ خودێ داناى كو زۆردارى ونه‌حه‌قى د ناڤ هه‌ر ئوممه‌ته‌كێ دا ب كرنا شه‌ڕى بێنه‌ پاشڤه‌برن حه‌قى دا شكێت وعه‌رد دا خراب بت، ودا په‌رستگه‌هـ تێدا كاڤل بن ژ دێر وكه‌نيسه‌يێن فه‌لان، وكنيشتێن جوهییان، ومزگه‌فتێن موسلمانان يێن ئه‌و نڤێژان لێ دكه‌ن، وناڤێ خودێ گه‌له‌ك لێ دبێژن. وهه‌چییێ د سه‌ركه‌فتنا دينێ خودێ دا خۆ بوه‌ستينت، هندى خودێ‌یه‌ دێ وى ب سه‌ر دوژمنێ وى ئێخت. هندى خودێ‌یه‌ يێ ب هێزه‌ كه‌س نه‌شێتێ، ويێ زاله‌ كه‌س لێ بسته‌ نابت، وى خه‌لك هه‌مى بن ده‌ستى خۆ كرينه‌.
ئه‌وێن مه‌ ب سه‌ركه‌فتنا خۆ سۆز دايێ ئه‌ون يێن ئه‌گه‌ر مه‌ ئه‌و ل عه‌ردى دانان، وئه‌و تێدا كرنه‌ جێگر و ب سه‌ر نه‌ياران ئێخستن، دێ نڤێژێ ب دورستى و ل ده‌مێ وێ كه‌ن، ودێ زه‌كاتا مالێ خۆ ده‌نه‌ يێن پێتڤى، ودێ فه‌رمانێ ب هه‌ر تشته‌كى كه‌ن يێ خودێ فه‌رمان پێ كرى ژ حه‌قێ وى وحه‌قێ به‌نییێن وى، ودێ خه‌لكى ژ وى تشتى ده‌نه‌ پاش يێ خودێ ئه‌و ژێ داينه‌ پاش. ودويماهییا هه‌مى كاران بۆ خودێ ب تنێ‌یه‌، ودويماهى بۆ ته‌قوايێ يه‌.
وئه‌گه‌ر ملله‌تێ ته ته‌ دره‌وين ده‌ربێخن ب ڕاستى هنده‌ك ملله‌تێن دى ژى به‌رى وان پێغه‌مبه‌رێن خۆ دره‌وين ده‌رێخست بوون، ملله‌تێ نووحى، وعادى، وثه‌موودى.
وملله‌تێ ئيبراهيمى، وملله‌تێ لووطى.
وخودانێن (مه‌ديه‌نێ) ئه‌وێن شوعه‌يب دره‌وين ده‌رێخستى، وفيرعه‌ونى وملله‌تێ وى مووسا دره‌وين ده‌رێخست بوو، ڤێجا من له‌ز د عه‌زابدانا ڤان ملله‌تان دا نه‌كر، ومن ل دويڤ وان به‌ردا، پاشى من هه‌ر يه‌ك ژ وان ب عه‌زابێ گرت، ڤێجا نه‌ڕازيبوونا من ژ وان ژ به‌ر كوفر ودره‌وپێكرنا وان، وگوهۆڕينا من بۆ قه‌نجییا وان ب عه‌زابێ يا چاوا بوو؟
ڤێجا مه‌ گه‌له‌ك گوندێن زۆردار ژ به‌ر كوفرا وان تێبرن، وئه‌ڤه‌ كاڤله‌وارێن وانه‌ ژ مرۆڤان دڤالانه‌، و بيرێن وان يێن ئاڤێ يێن ژ كار كه‌فتين كه‌س ئاڤێ ژێ ڤه‌ناخۆت، وقه‌سرێن وان يێن بلند ونه‌خشاندى عه‌زاب ژ خودانێن خۆ پاشڤه‌ نه‌بر.
ئه‌رێ ما دره‌وپێكه‌رێن قوره‌يشییان ل عه‌ردى نه‌گه‌ڕياينه‌ دا شوينوارێن وان تێچوويان ببينن، وعه‌قلێ خۆ بده‌نه‌ كارى، ووجه‌كێ بۆ خۆ ژێ بگرن، وگوهێ خۆ بده‌نه‌ ده‌نگ وباسێن وان وعيبره‌تێ بـۆ خــۆ ژێ وه‌ربــگــرن؟ چــونكى هندى كۆراتییه‌ نه‌ كۆراتییا چاڤانه‌،به‌لكى كۆراتییا خودانى تێ دبه‌ت كۆراتییا دلییه‌ ژ حه‌قییێ.
وكافرێن قوره‌يشـیـیان -ژ نه‌زانينا خۆ يا دژوار- له‌زێ ل وێ عه‌زابێ دكه‌ن يا تو وان پێ دترسينى ئه‌گه‌ر ئه‌و ل سه‌ر كوفرا خۆ بمينن، وخودێ وێ عه‌زابێ يا وى سۆز پێ دايه‌ وان هه‌ر دێ ب جهـ ئينت، ووى د دنيايێ دا ل ڕۆژا (به‌درێ) ئه‌و ب سه‌رێ وان ئينا. وهندى ڕۆژه‌كه‌ ژ ڕۆژان ل نك خودايێ ته‌ -كو ڕۆژا قيامه‌تێ‌يه‌- هندى هزار سالانه‌ ژ وان يێن هوين د دنيايێ دا دهژمێرن، وئه‌و ژ وى يا دوير نينه‌.
وگه‌له‌ك گوند هه‌بوون ژ به‌ر ڕژدییا خه‌لكێ وان ل سه‌ر كوفرێ دزۆردار بوون، ئينا من ل دويڤ وان به‌ردا وئه‌و زوى عه‌زاب نه‌دان، ڤێجا ئه‌و ب ڤێ چه‌ندێ هاتنه‌ خاپاندن، پاشى د دنيايێ دا من ئه‌و ب عه‌زابا خۆ گرتن، وزڤڕينا وان پشتى تێبرنێ بۆ نك منه‌، ڤێجا ئه‌ز دێ ب وێ عه‌زابێ وان عه‌زاب ده‌م يا ئه‌و ژ هه‌ژى.
تو -ئه‌ى موحه‌ممه‌د- بێژه‌: ئه‌ى گه‌لی مرۆڤان هه‌ما ئه‌ز بۆ هه‌وه‌ پێغه‌مبه‌ره‌كم په‌ياما خودێ دگه‌هينمه‌ هه‌وه‌ وهه‌وه‌ دترسينم.
ڤێجا ئه‌وێن باوه‌رى ب خودێ وپێغه‌مبه‌رێ وى ئيناى، وئه‌و باوه‌رى د دلێ وان دا ئاكنجى بووى، وكريارێن چاك كرين، گونه‌هـ ژێبرنه‌ك بۆ وان ل نك خودێ هه‌يه‌، وڕزقه‌كێ باش وبێ ڤه‌بڕين كو به‌حه‌شته‌.
وئه‌وێن د كرنا فه‌ند وفێلان دا خۆ وه‌ستاندى دا ئايه‌تێن قورئانێ نه‌هێلت، ودره‌و پێ كرى و ل دويڤ نه‌چووين، ئه‌و ئه‌ون يێن هه‌ر د ئاگرێ هلكرى دا دمينن.
وهه‌ر پێغه‌مبه‌ره‌كێ به‌رى ته‌ -ئه‌ى موحه‌ممه‌د- مه‌ هنارتى ده‌مێ وى كيتابا خودێ خواندى شه‌يتانى وه‌سواس وئالۆزى يێن كرينه‌ د خواندنا وى دا؛ دا شه‌يتان به‌رێ مرۆڤان ژ دويكه‌فتنا وى تشتێ پێغه‌مبه‌ر دخوينت بده‌ته‌ پاش، به‌لێ خودێ فه‌ند وفێلا شه‌يتانى پويچ دكه‌ت، ووه‌سواسا وى ڕادكه‌ت، وئايه‌تێن خۆ يێن ئاشكه‌را موكم دكه‌ت. وخودێ يێ پڕزانايه‌ ب تشتێ بووى ويێ دێ بت، چو ل به‌ر وى به‌رزه‌ نابت، و د قه‌ده‌ر وفه‌رمانا خۆ دا يێ كاربنه‌جهه‌.
وئه‌ڤ كاره‌ ژ شه‌يتانى چێ نابت بۆ هندێ نه‌بت دا خودێ وى بكه‌ته‌ جه‌ڕباندن بۆ ئه‌وێن نفاق وگومان د دلێن وان دا هه‌ى، وبۆ وان دلڕه‌قان ژ بوتپه‌رێسان يێن پاشڤه‌برن كارى د وان نه‌كه‌ت. وهندى زۆردارن ژ ڤان ووان د دوژمناتییه‌كا دژوار دانه‌ بۆ خودێ وپێغه‌مبه‌رێ وى، و د نه‌حه‌قییه‌كا دوير دانه‌ ژ ڕاستییێ.
وخودانێن زانينێ ئه‌وێن ب زانينا خۆ ڤاڤارتنا حه‌قییێ ژ نه‌حه‌قییێ دكه‌ن دا بزانن كو قورئانا پيرۆز ئه‌و ڕاستییه‌ يا ژ نك خودێ بۆ ته‌ -ئه‌ى موحه‌ممه‌د- هاتى، وچو گومان تێدا نينه‌، وشه‌يتان ڕێكا خۆ بۆ نابينت، ڤێجا دا باوه‌رییا وان پێ زێده‌ ببت، ودلێن وان بۆ نه‌رم ببن. وهندى خودێ‌یه‌ به‌رێ وان يێن باوه‌رى ب خودێ وپێغه‌مبه‌رێ وى ئيناى دده‌ته‌ ڕێكا حه‌قییێ يا ئاشكه‌را، كو ئيسلامه‌، ووان پێ ژ سه‌رداچوونێ ڕزگار دكه‌ت.
وكافرێن دره‌وپێكه‌ر دێ مينن ژ وێ ب گومان يا قورئان بۆ وان پێ هاتى حه‌تا قيامه‌ت ژ نشكه‌كێ ڤه‌ دگه‌هته‌ وان، وئه‌و ل سه‌ر دره‌وپێكرنا خۆ، يان عه‌زابا ڕۆژه‌كا بێ خێر دگه‌هته‌ وان.
ملك وده‌سهه‌لاتدارى د ڤێ ڕۆژێ دا بۆ خودێ ب تنێ‌یه‌، وئه‌وه‌ يێ حوكمى د ناڤبه‌را خودان باوه‌ر وكافران دا دكه‌ت. ڤێجا ئه‌وێن باوه‌رى ب خودێ وپێغه‌مبه‌رێ وى ئيناى وكريارێن چاك كرين، خۆشییا به‌رده‌وام د به‌حه‌شتان دا بۆ وان هه‌يه‌.
وئه‌وێن كوفر ب ته‌وحيدا خودێ كرى وپێغه‌مبه‌رێ وى دره‌وين ده‌رێخستى وباوه‌رى ب ئايه‌تێن قورئانێ نه‌ئيناى، ئه‌وان عه‌زابه‌كا ئه‌و پێ ڕه‌زيل وشه‌رمزار ببن د جه‌هنه‌مێ دا بۆ وان هه‌يه‌.
وئه‌وێن پێخه‌مه‌ت ڕازيبوونا خودێ و ب سه‌رێخستنا دينێ وى ژ وارێ خۆ ده‌ركه‌فتين، هه‌چییێ ژ وان د جيهادا كافران دا بێته‌ كوشتن، وهه‌چییێ ژ وان نه‌ د شه‌ڕى ژى دا بمرت، خودێ ڕزقێ وان دێ كه‌ته‌ به‌حه‌شت وخۆشییا وێ يا به‌رده‌وام وبێ ڤه‌بڕين، وهندى خودێ‌یه‌ چێترينێ ڕزقده‌هانه‌.
خودێ دێ وان كه‌ته‌ د جهه‌كى ڤه‌ ئه‌و پێ دڕازينه‌ كو به‌حه‌شته‌. وهندى خودێ‌یه‌ يێ پڕزانايه‌ ب وى يێ بۆ جيهادا د ڕێكا وى دا ده‌ركه‌ڤت، و ب وى يێ بۆ دنيايێ ده‌ركه‌ڤت، يێ ئارامه‌ ب وى يێ بێ ئه‌مرییا وى بكه‌ت، له‌زێ د عه‌زابدانا وى دا ناكه‌ت.
ئه‌ڤ مه‌سه‌لا مه‌ بۆ ته‌ گۆتى ژ برنا مشه‌ختییان بۆ به‌حه‌شتێ، وهه‌چییێ ته‌عدايى لێ هاته‌ كرن ده‌ستويرى بۆ وى هه‌يه‌ كو ئه‌و ژى وه‌كى وێ يا د گه‌ل هاتییه‌ كرن د گه‌ل ته‌عداكه‌رى بكه‌ت، وچو گونه‌هـ د ڤێ چه‌ندێ دا ل سه‌ر وى نينه‌، ڤێجا ئه‌گه‌ر ته‌عداكه‌ر زڤڕى وجاره‌كا دى نه‌خۆشى گه‌هاندێ، هندى خودێ‌یه‌ ته‌عدا لێكه‌رى ب سه‌ر دئێخت؛ چونكى نابت ته‌عدا ل وى بێته‌كرن ژ به‌ر تۆلڤه‌كرنا وى. هندى خودێ‌یه‌ عه‌فوكه‌رێ گونه‌هـ ژێبره‌، گونه‌هكاران عه‌فى دكه‌ت وله‌زێ د عه‌زابدانا وان دا ناكه‌ت، وگونه‌هێن وان ژێ دبه‌ت.
ئه‌وێ ئه‌ڤ شريعه‌ت وئه‌حكامێن عادل بۆ هه‌وه‌ داناين خودايێ حه‌قه‌، ل سه‌ر هه‌ر تشته‌كى يێ خودان شيانه‌، و ژ شيانا وییه‌ ئه‌و وى ده‌مێ كێم دبت ژ شه‌ڤێ دكه‌ته‌ د ڕۆژێ دا، ووى ده‌مێ كێم دبت ژ ڕۆژێ دكه‌ته‌ د شه‌ڤێ دا، وهندى خودێ‌یه‌ گوهـ ل هه‌مى ده‌نگان دبت، وهه‌مى كرياران دبينت، چو تشت ل به‌ر وى به‌رزه‌ نابت.
ئه‌و ژ به‌ركو خودێ‌یه‌ خودايێ حه‌ق يێ كو ژ وى پێڤه‌تر چو خودا نينن، وهندى ئه‌و تشتـن يێن بوتپه‌رێس ژ بلی وى په‌رستنێ بۆ دكه‌ن دپويچن نه‌ مفايى دگه‌هينن نه‌ زيانێ، وهندى خودێ‌یه‌ د سه‌ر چێكرییێن خۆ ڕا يێ بلنده‌، ويێ بلنده‌ ژ هندێ كو هه‌ڤكويف وهه‌ڤال هه‌بن، يێ مه‌زنه‌ هه‌ر تشته‌ك د بن وى دايه‌، وچو تشت ژ وى مه‌زنتر نينه‌.
ئه‌رێ ما ته ‌-ئه‌ى موحه‌ممه‌د- نه‌ديتییه‌ كو خودێ باران ژ عه‌سمانى ئينايه‌ خوارێ، ڤێجا عه‌رد پێ كه‌سك دبت ژ به‌ر وى شينكاتییێ لێ شين دبت؟ هندى خودێ‌یه‌ بۆ به‌نییێن خۆ يێ باش وهويربينه‌ كو ب وێ ئاڤێ شينكاتى بۆ وان ژ عه‌ردى ئينايه‌ ده‌ر، و ب مه‌صلحه‌تا وان يێ شاره‌زايه‌.
هه‌ر تشته‌كێ ل عه‌سمانان وعه‌ردى ملك وبه‌نییێن خودێنه‌، هه‌مى هه‌وجه‌ى قه‌نجى وڕێڤه‌برنا وينه‌. وهندى خودێ‌یه‌ ئه‌وه‌ ده‌وله‌مه‌ندێ هه‌وجه‌ى كه‌سێ نه‌بت، يێ مه‌دحێن وى د هه‌مى حالان دا دئێنه‌كرن. هويربينێ شاره‌زايه‌.
ئه‌رێ ما ته‌ نه‌ديتییه‌ كو هه‌ر تشته‌كێ ل عه‌ردى ژ ده‌وار وحه‌يوان وشينكاتى وفێقى وهشكاتى خودێ بۆ سوياربوون وخوارن ومفايێ هه‌وه‌ بن ده‌ستى هه‌وه‌ كرییه‌، هه‌ر وه‌سا وى گه‌مى بن ده‌ستى هه‌وه‌ كرينه‌ ئه‌و ب فه‌رمانا وى د ده‌ريايێ دا دچن، وهه‌وه‌ ووى تشتێ هه‌وه‌ دگه‌هينته‌ وى جهێ هه‌وه‌ بڤێت، وئه‌وه‌ يێ عه‌سمانى ڕادگرت ودپارێزت؛ دا بێى ئانه‌هییا وى نه‌كه‌فته‌ سه‌ر عه‌ردى ووى خه‌لكێ ل سه‌ر بكوژت؟ هندى خودێ‌یه‌ ب مرۆڤان يێ مهره‌بان ودلۆڤانكاره‌ له‌و ئه‌ڤ تشته‌ بن ده‌ستى وى كرينه‌.
وئه‌وه‌ خودايێ هوين زێندى كرين و ژ چونه‌يێ داين، پاشى ده‌مێ ژییێ هه‌وه‌ ب دويماهى دئێت هه‌وه‌ دمرينت، پاشى هه‌وه‌ زێندى دكه‌ته‌ڤه‌ دا حسێبێ سه‌را كريارێن هه‌وه‌ د گه‌ل هه‌وه‌ بكه‌ت. هندى مرۆڤه‌ د گه‌ل ڤان ده‌ليلێن ئاشكه‌را ل سه‌ر شيان وته‌وحيدا خودێ گه‌له‌ك يێ قه‌نجى ڤه‌شێره‌.
بۆ هه‌ر ملله‌ته‌كى ژ ملله‌تێن بۆرى شريعه‌ته‌ك مه‌ دانايه‌ ومه‌ فه‌رمان پێ ل وان كرییه‌، ڤێجا ئه‌و كارى پێ دكه‌ن، ڤێجا بلا بوتپه‌رێسێن قوره‌يشییان هه‌ڤڕكییا ته‌ د شريعه‌تێ ته‌ دا نه‌كه‌ن -ئه‌ى موحه‌ممه‌د-، وتو بۆ ته‌وحيدا خودايێ خۆ وئيخلاصا د په‌رستنا وى دا ودويكه‌فتنا فه‌رمانا وى گازى بكه‌، هندى تويى تو يێ ل سه‌ر دينه‌كێ ڕاست، يێ چو خوارى تێدا نه‌.
وئه‌گه‌ر وان ب نه‌حه‌قى مجدى د هه‌ڤڕكییا ته‌ دا كر د وى تشتى دا يێ تو به‌رێ وان دده‌يێ تو هه‌ڤڕكییا وان نه‌كه‌، وبێژه‌ وان: خودێ ب تشتێ هوين دكه‌ن ژ كوفرێ ودره‌وپێكرنێ زاناتره‌، وهه‌ما ئه‌و دڕكۆنه‌.
ڕۆژا قيامه‌تێ خودێ حوكمى د ناڤبه‌را موسلمان وكافران دا دكه‌ت د مه‌سه‌لا ژێك جودابوونا وان د دينى دا. و د ڤێ ئايه‌تێ دا تۆره‌يه‌كێ باش هه‌يه‌ بۆ چاوانییا دان وستاندنێ د گه‌ل وى يێ ژ سه‌رڕه‌قى هه‌ڤڕكییێ دكه‌ت.
ئه‌رێ ما ته‌ نه‌زانییه‌ -ئه‌ى موحه‌ممه‌د- كو هندى خودێ‌یه‌ هه‌ر تشته‌كێ ل عه‌سمانى وعه‌ردى هه‌ى باش دزانت و د له‌وحێ پاراستى دا نڤيسییه‌؟ هندى ئه‌و زانينه‌ كاره‌كێ ب ساناهییه‌ ل سه‌ر وى خودايى يێ چو تشت وى بێزار نه‌كه‌ت.
وكافرێن قوره‌يشییان ڕژدییێ ل سه‌ر شركا ب خودێ دكه‌ن د گه‌ل كو نه‌حه‌قییا كارێ ئه‌و ل سه‌ر تشته‌كێ ئاشكه‌رايه‌؛ چونكى ئه‌و په‌رستنا هنده‌ك خوداوه‌ندان دكه‌ن، د كيتابه‌كێ ژ كيتابێن خودێ دا چو هێجه‌ت وده‌ليل ل سه‌ر هندێ نه‌هاتينه‌ كو ئه‌و ب كێر په‌رستنێ دئێن، ووان چو زانين ب وێ دره‌وێ نينه‌ يا وان ژ نك خۆ چێكرى و ب دويڤ خودێ ڤه‌ناى، به‌لكى هه‌ما وان بێ ده‌ليل دويكه‌فتنا بابێن خۆ كرییه‌. ڤێجا ئه‌گه‌ر ده‌مێ حسێبا ل ئاخره‌تێ هات بوتپه‌رێسان چو پشته‌ڤان نابن پشته‌ڤانییا وان بكه‌ن، يان عه‌زابێ ژ وان پاشڤه‌ببه‌ن.
وئه‌گه‌ر ئايه‌تێن مه‌ يێن ئاشكه‌را بۆ وان بێنه‌ خواندن، تو دێ نه‌ڕازيبوونێ ل سه‌ر ڕوییێن وان بينى، نێزيكه‌ ئه‌و دربه‌كى ل وان خودان باوه‌ران بده‌ن يێن به‌رێ وان دده‌نه‌ خودێ وئايه‌تێن وى بۆ وان دخوينن. تو -ئه‌ى موحه‌ممه‌د- بێژه‌ وان: ئه‌رێ ئه‌ز وێ بۆ هه‌وه‌ نه‌بێژم يا ژ گوهدانا حه‌قییێ وديتنا حه‌قخوازان بۆ هه‌وه‌ نه‌خۆشتر؟ ئه‌و ئاگره‌ يێ خودێ ل ئاخره‌تێ بۆ كافران ئاماده‌كرى، و چ پيسه‌ جهه‌ ئه‌و دێ چنێ.
ئه‌ى گه‌لی مرۆڤان مه‌ته‌له‌ك هاته‌ئينان ڤێجا هوين گوهێ خۆ بده‌نێ وهزرا خۆ تێدا بكه‌ن: هندى ئه‌و صه‌نه‌من يێن هوين ژبلی خودێ په‌رستنێ بۆ دكه‌ن ئه‌گه‌ر هه‌مى پێكڤه‌ كۆم ببن نه‌شێن مێشه‌كا ب تنێ بئافرينن، ڤێجا چاوا دێ شێن تشته‌كێ مه‌زنتر ئافرينن؟ وئه‌و نه‌شێن وى تشتى ژ مێشێ بستينن يێ مێش ژ وان دستينت، ئه‌رێ بێزارییه‌ك ژ ڤێ مه‌زنتر هه‌يه‌؟ ڤێجا ئه‌و هه‌ردو پێكڤه‌ دلاوازن: داخوازكه‌ر يێ كو ژبلی خودێ په‌رستن بۆ دئێته‌ كرن يێ لاوازه‌ ونه‌شێت وى تشتى ژ مێشێ بستينت يێ مێش دڕه‌ڤينت، ويێ داخواز ژى ژێ دئێته‌كرن كو مێشه‌ يا لاوازه‌، ڤێجا چاوا ئه‌و ڤان صه‌نه‌مان بۆ خۆ دكه‌نه‌ خوداوه‌ند، وئه‌و ب ڤى ڕه‌نگى دڕه‌زيلن؟
ئه‌ڤان بوتپه‌رێسان وه‌سا خودێ مه‌زن نه‌كرییه‌ وه‌كى ئه‌و ژ هه‌ژى، ده‌مێ وان شريك بۆ وى داناين، وئه‌وه‌ خودان هێزێ هه‌ر تشته‌ك ئافراندى، زالێ كه‌س نه‌شێتێ.
خودايێ مه‌زن ژ فريشته‌يان هنده‌ك هنارتییان بۆ پێغه‌مبه‌رێن خۆ هل دبژێرت، و ژ مرۆڤان ژى پێغه‌مبه‌ران هل دبژێرت؛ دا په‌يامێن وى بگه‌هيننه‌ خه‌لكى، هندى خودێ‌یه‌ گوهدێرێ گۆتنێن به‌نییێن خۆيه‌، وهه‌ر تشته‌كێ هه‌ى دبينت.
وئه‌و وى تشتى دزانت يێ ل به‌ر ده‌ستێن ملياكه‌ت وپێغه‌مبه‌رێن وى هه‌ى به‌رى وان بئافرينت، ووێ ژى دزانت يێ پشتى وان دبت. وكار هه‌مى بۆ نك خودێ ب تنێ دئێنه‌ زڤڕاندن.
ئه‌ى ئه‌وێن باوه‌رى ب خودێ وپێغه‌مبه‌رێ وى موحه‌ممه‌دى -سلاڤ لێ بن- ئيناى هوين د نڤێژێن خۆ دا هه‌ڕنه‌ ركووعێ وسجوودێ، وپه‌رستنا خودايێ خۆ ب تنێ بكه‌ن، وكارێ باش بكه‌ن؛ دا هوين ئيفله‌حێ ببينن.
وهوين جيهادا كافر وزۆرداران، ونه‌فسێ، وشه‌يتانى بكه‌ن، جيهاده‌كا مه‌زن، وئنيه‌تا خۆ بۆ خودێ ب تنێ بينن، وله‌ش ودلێن خۆ ته‌سليمى وى بكه‌ن، وى هوين بۆ هلگرتنا ڤى دينى هلبژارتينه‌، ووى منه‌ت ل هه‌وه‌ كر كو شريعه‌تێ هه‌وه‌ ب ساناهى ئێخست، وچو زه‌حمه‌ت ودژوارى نه‌كره‌ د ئه‌حكامێن وى دا، وه‌كى كو كرییه‌ د شريعه‌تێن هنده‌ك ملله‌تێن به‌رى هه‌وه‌ دا، ئه‌ڤ دينێ هۆسا ب ساناهى دينێ بابێ هه‌وه‌ ئيبراهيمییه‌، وخودێ‌یه‌ د كيتابێن به‌رێ هاتينه‌ خوارێ دا ناڤێ هه‌وه‌ كرییه‌ موسلمان، و د ڤێ قورئانێ ژى دا، ووى هوين ب ڤێ هلبژارتنێ تايبه‌ت كرن؛ دا پێغه‌مبه‌رێ دويماهییێ موحه‌ممه‌د -سلاڤ لێ بن- ل سه‌ر هه‌وه‌ ببته‌ شاهد كو وى په‌ياما خودێ گه‌هانده‌ هه‌وه‌، ودا هوين ل سه‌ر ملله‌تان ببنه‌ شاهد كو پێغه‌مبه‌رێن وان -وه‌كى خودێ د قورئانێ دا گۆتى- په‌يام گه‌هاندبوونه‌ وان، ڤێجا دڤێت هوين بهايێ ڤێ قه‌نجییێ بزانن، وشوكرا وێ بكه‌ن، وڕێنيشانێن دينێ خودێ ب كرنا نڤێژێ ب ڕه‌نگه‌گێ دورست، ودانا زه‌كاتا فه‌ر بپارێزن، وكو هوين هاوارێن خۆ بگه‌هيننه‌ خودێ، وخۆ بهێلنه‌ ب هيڤییا وى ڤه‌، وئه‌و باشترين سه‌ركاره‌ بۆ وى يێ خۆ بهێلته‌ ب هيڤییێ ڤه‌، وباشترين پشته‌ڤانه‌ بۆ وى يێ پشته‌ڤانییێ ژێ بخوازت.
ب ڕاستى ئه‌وێن باوه‌رى ب خودێ وپێغه‌مبه‌رێ وى ئيناى وكـار ب شريـعه‌تێ وى كرى سـه‌ركه‌فتن.
ئه‌وێن ژ سالۆخه‌تێن وانه‌ ئه‌و د نڤێژێن خۆ دا ب ترسن، دلێن خۆ بۆ خالی  دكه‌ن.
وهه‌ر گۆتن وكريـاره‌كـا بێ خێر يا هه‌بت ئه‌و خۆ ژێ دده‌نه‌ پاش.
وئه‌ون يێن نه‌فسا خۆ ب دانا زه‌كاتا هه‌مى ڕه‌نگێن مالێ خۆ پاقژ دكه‌ن.
وئه‌وێن نامويسا خۆ ژ فاحشێ وهه‌ر كاره‌كێ كرێت وخراب دپارێزن.
ل سه‌ر ژنكێن خۆ نه‌بت، يان ژى وان جارییێن ل بن ده‌ستێ وان، ئه‌وان چو لۆمه‌ وگونه‌هـ د ڤێ چه‌ندێ دا ل سه‌ر وان نينه‌؛ چونكى خودێ ئه‌و بۆ وان يێن حه‌لالكر
ڤێجا هه‌چییێ د سه‌ر ڤێ چه‌ندێ ڕا زێده‌گاڤییێ بكه‌ت ئه‌و ژ وانه‌ يێن ژ حه‌لالی ده‌ربازى حه‌رامى بووين، ووى خۆ هێژاى عه‌زاب وغه‌زه‌با خودێ كر.
وئه‌وێن ئێمانه‌تێن خۆ دپارێزن، وپه‌يمانێن خۆ ب جهـ دئينن.
وئه‌وێن به‌رده‌وامییێ ل سه‌ر كرنا نڤێژێ دكه‌ن ل ده‌مێ وێ و ب ڕه‌نگێ وێ يێ دورست، وه‌كى ژ پێغه‌مبه‌رى -سلاڤ لێ بن- هاتییه‌ ڤه‌گوهاستن.
ئه‌ڤ خودان باوه‌رنه‌ يێن ميراتگرییا به‌حه‌شتێ دكه‌ن.
ئه‌وێن ميراتگرییا جهێ ژ هه‌مییان خۆشتر وبلندتر ژ به‌حه‌شتێ دكه‌ن، ئه‌و هه‌روهه‌ر دێ تێدا مينن، خۆشییا وان دێ يا بێ ڤه‌بڕين بت.
و ب ڕاستى مه‌ ئاده‌م ژ ته‌قنه‌كا ژ هه‌مى لايێن عه‌ردى هاتییه‌ وه‌رگرتن ئافراند.
پاشى مه‌ دوونده‌ها وى ئه‌وا ژ چپكه‌كا ئاڤێ يا ژ پشتا زه‌لامى دئێت و د جهه‌كێ ئاسێ دا كو مالبچويكه‌ ئاكنجى دبت زێده‌كر.
پاشى ئه‌و چپك مه‌ كره‌ خوينه‌كا سۆر، وئه‌و خوين پشتى چل ڕۆژان مه‌ كره‌ پارچه‌يه‌كا گۆشتى، وئه‌و پارچه‌يا گۆشتێ نه‌رم مه‌ كره‌ هه‌ستى، پاشى مه‌ گۆشت ب سه‌ر هه‌ستى دا گرت، پاشى مه‌ ب ئافراندنه‌كا دى ئه‌و ئافراند كو ڕح بۆ هاتییه‌ دان، ڤێجا يێ پيرۆزبت خودێ، ئه‌وێ ئافراندانا هه‌ر تشته‌كى باش داى.
پاشى هوين گه‌لی  مرۆڤان پشتى ژییێ هه‌وه‌ ب دويماهى دئێت هوين دمرن.
پاشى پشتى مرنێ ونه‌مانا دنيايێ هوين ل ڕۆژا قيامه‌تێ جاره‌كا دى بۆ حسێب وجزادانێ ژ گۆڕێن خۆ ڕادبن.
و ب ڕاستى حه‌فت قاتێن عه‌سمانى ل هنداڤى هه‌وه‌ مه‌ ئافراندينه‌ وئه‌م ژ چێكرییان دبێ ئاگه‌هـ نه‌بووينه‌، ئه‌م ژ كه‌سێ بێ ئاگه‌هـ نابين، وكه‌سێ ژ بير ناكه‌ين.
وهندى خه‌لك يێ پێتڤى مه‌ هند ئاڤ ژ عه‌سمانى ئينا خوارێ، ومه‌ عه‌رد كره‌ جهێ ئاكنجيبوونا وێ ئاڤێ، وهندى ئه‌مين ئه‌م ل سه‌ر برنا وێ ئاڤا ڕاوه‌ستاى دخودان شيانين. و د ڤێ چه‌ندێ دا گه‌ف وگوڕ بۆ زۆرداران هه‌يه‌.
ڤێجا مه‌ ب ڤێ ئاڤێ باغ وبيستانێن دارقه‌سپ وترى بۆ هه‌وه‌ شينكرن، فێقییێ مشه‌ وگه‌له‌ك ڕه‌نگ بۆ هه‌وه‌ تێدا هه‌يه‌، وهوين ژێ دخۆن.
ومه‌ دارا زه‌يتوينێ بۆ هه‌وه‌ پێ شينكر، ئه‌وا ل دۆرێن چيايێ طوورێ (سينائێ) ده‌ردكه‌ڤت، زه‌يت ژێ دئێته‌ گڤاشتن، ڤێجا دبته‌ ڕوين وپێ خوارن.
وبۆ هه‌وه‌ -گه‌لی مرۆڤان- د حێشتر وچێل وپه‌زى دا عيبره‌ته‌ك د ئافراندنا وان دا هه‌يه‌، ژ تشتێ د زكێن وان دا ئه‌م شيرى دده‌ينه‌ هه‌وه‌، وگه‌له‌ك مفايێن دى بۆ هه‌وه‌ د وان دا هه‌نه‌ وه‌كى هرییێ وپيستى، وهوين ژێ دخۆن.
و ل سه‌ر حێشتر وگه‌مییان ل هشكاتى وده‌ريايێ هوين دئێنه‌ هلگرتن.
و ب ڕاستى مه‌ نووح ب گازییا ته‌وحيدێ بۆ ملله‌تێ وى هنارت، ئينا وى گۆته‌ وان: هوين خودێ ب تنێ بپه‌رێسن، ژ وى پێڤه‌تر هه‌وه‌ چو خودا يێن حه‌ق نينن، ئه‌رێ ڤێجا هوين ژ عه‌زابا وى ناترسن؟
ئينا مه‌زنێن ملله‌تێ وى ئه‌و دره‌وين ده‌رێخست، ووان گۆته‌ خه‌لكێ دى: ئه‌ڤه‌ مرۆڤه‌كێ وه‌كى هه‌وه‌يه‌ چو تشته‌كێ زێده‌تر ل نك وى نينه‌، وهه‌ما وى ب ڤێ گۆتنێ دڤێت ببته‌ سه‌رۆك ومه‌زنێ هه‌وه‌، وئه‌گه‌ر خودێ ڤيابا كو پێغه‌مبه‌ره‌كى بۆ مه‌ بهنێرت دا فريشته‌يه‌كى بۆ مه‌ هنێرت، مه‌ ئه‌ڤ چه‌نده‌ ژ باب وباپيرێن خۆ يێن به‌رێ گوهـ لێ نه‌بوويه‌.
وهه‌ما نووح زه‌لامه‌كه‌ ديناتى ل نك هه‌يه‌، ڤێجا خۆ بگرن حه‌تا ئه‌و هشيار دبت، ئه‌و دێ ڤێ گازییێ هێلت، يان ژى دێ مرت وهوين دێ ژێ رحه‌ت بن.
نووحى گۆت: خودايێ من تو من ب سه‌ر ملله‌تێ من بێخه‌؛ ژ به‌ر كو وان ئه‌ز د وى تشتى دا يێ من گه‌هاندییه‌ وان ژ په‌ياما ته‌ دره‌وين ده‌رێخستم.
ئينا مه‌ وه‌حى بۆ وى هنارت كو تو ب وه‌حییا مه‌ و ل به‌ر چاڤێن مه‌ گه‌مییه‌كا مه‌زن چێ بكه‌، ئانه‌كۆ: ب فه‌رمانا مه‌ و ب هاريكارییا مه‌، وتو يێ ل بن چاڤدێرییا مه‌. وئه‌ڤ چه‌نده‌ سالۆخه‌تێ هه‌بوونا چاڤى بۆ خودێ ده‌سنيشان دكه‌ت ب ڕه‌نگه‌كێ بابه‌تى وى بت بێى چاوانییه‌كێ بۆ ده‌سنيشان بكه‌ين. ڤێجا ئه‌گه‌ر فه‌رمانا مه‌ ب عه‌زابدانا ملله‌تێ ته‌ ب خه‌ندقاندنێ هات، وله‌هییێ ده‌ست پێ كر، وئاڤ ژ ته‌نويرا ئاگرى زا وفويريا، تو هه‌ڕه‌ د گه‌مییێ دا و ژ هه‌ر خودان ڕحه‌كى تو نێره‌ك ومێیه‌كێ د گه‌ل خۆ سويار بكه‌؛ دا نفشێ وان نه‌بريێت، وتو مرۆڤێن خۆ هه‌مییان سويار بكه‌ ئه‌و تێ نه‌بت يێ هێژاى عه‌زابێ بووى وه‌كى ژنا ته‌ وكوڕێ ته‌، وتو پسيارا ڕزگاربوونا ملله‌تێ خۆ يێ زۆردار ژ من نه‌كه‌؛ چونكى ئه‌و هه‌ر دێ خندقن.
ڤێجا ئه‌گه‌ر تو وهه‌چییێ د گه‌ل ته‌ هوين ب سه‌ر گه‌مییێ كه‌فتن و ژ خه‌ندقاندنێ ڕزگار بوون، توبێژه‌: سوپاسى بۆ وى خودايى بت يێ ئه‌م ژ ملله‌تێ زۆردار ڕزگاركرين.
وتو بێژه‌: خودايێ من تو هاتنه‌ خوارا پيرۆز وته‌نا بۆ من ب ساناهى بێخه‌، وتو چێترينێ ئينانه‌ خوارانى. وئه‌ڤ ئايه‌ته‌ نيشادانه‌كه‌ ژ خودێ بۆ به‌نییان كو ئه‌گه‌ر ئه‌و ل جهه‌كى هاتنه‌ خوارێ ئه‌و ڤێ گۆتنێ بێژن.
هندى د ڕزگاركرنا خودان باوه‌ران وتێبرنا كافران دايه‌ ده‌ليلێن ئاشكه‌را ل سه‌ر ڕاستگۆيییا پێغه‌مبه‌رێن خودێ د وى تشتى دا يێ ئه‌و پێ ژ نك خودێ هاتين هه‌نه‌، هه‌ر چه‌نده‌ ئه‌م ب هنارتنا پێغه‌مبه‌ران ملله‌تان دجه‌ڕبينين ژى به‌رى وان عه‌زاب بده‌ين.
پاشى پشتى ملله‌تێ نووحى مه‌ ملله‌ته‌كێ دى دورستكر كو ملله‌تێ عـادییان بوو.
ومه‌ پێغه‌مبه‌ره‌ك بۆ وان هه‌ر ژ وان هنارت كو هوود بوو -سلاڤ لێ بن-، ڤێجا وى گۆته‌ وان: هوين خودێ ب تنێ بپه‌رێسن، ژ وى پێڤه‌تر هه‌وه‌ چو خودايێن حه‌ق نينن، ئه‌رێ ڤێجا هوين ژ عه‌زابا وى ناترسن ئه‌گه‌ر هه‌وه‌ په‌رستنا يه‌كێ دى ژبلی وى كر؟
ومه‌زن وماقويلێن كافر بووين ژ ملله‌تێ وى، وباوه‌رى ب ژينا ئاخره‌تێ نه‌ئيناى، وخۆشییێن دنيايێ ئه‌و تێر وهێڕكرين گۆتن: ئه‌ڤه‌ ئه‌وێ به‌رێ هه‌وه‌ دده‌ته‌ ته‌وحيدا خودێ مرۆڤه‌كێ وه‌كى هه‌وه‌يه‌، ژ وى تشتى دخۆت يێ هوين ژێ دخۆن، و ژ وى ڤه‌دخۆت يێ هوين ژێ ڤه‌دخۆن.
وئه‌گه‌ر هوين دويكه‌فتنا مرۆڤه‌كێ وه‌كى خۆ بكه‌ن هنگى هوين دزيانكارن كو هه‌وه‌ خوداوه‌ندێن خۆ هێلاين، ودويكه‌فتنا وى كرى.
چاوا هوين باوه‌ر ژ وى دكه‌ن كو ئه‌گه‌ر هوين مرن، وبوونه‌ ئاخ وهه‌ستییێن هه‌وه‌ پێتى بوون، جاره‌كا دى هوين دێ ژ گۆڕێن خۆ ڕابنه‌ڤه‌؟
ب ڕاستى گه‌له‌ك يا دويره‌ ئه‌وا ئه‌و ژڤانى پێ دده‌ته‌ هه‌وه‌ كو پشتى مرنێ هوين جاره‌كا دى ژ گۆڕێن خۆ ده‌ركه‌ڤن وزێندى ببن.
هه‌ما ژينا مه‌ د ڤێ دنيايێ ب تنێ دايه‌، باب دمرن وعه‌يال جهێ وان دگرن، وئه‌م جاره‌كا دى ب ساخى نائێينه‌ ڕاكرن ڤه‌.
وئه‌ڤێ به‌رێ هه‌وه‌ دده‌ته‌ باوه‌رییێ هه‌ما زه‌لامه‌كه‌ دره‌وان ژ نك خۆ ل سه‌ر ناڤێ خودێ دكه‌ت، وئه‌م باوه‌رییێ ب وێ نائينين يا ئه‌و دبێژته‌ مه‌.
ئينا پێغه‌مبه‌رێ وان دوعا ژ خودايێ خۆ كر وگۆت: خودايێ من ژ به‌ر دره‌وين ده‌رێخستنا وان بۆ من تو من ب سه‌ر وان بێخه‌.
وخودێ د به‌رسڤا دوعايا وى دا گۆت: پشتى ده‌مه‌كێ نێزيك ئه‌و دێ په‌شێمان بن.
وده‌مه‌كێ درێژ پێڤه‌ نه‌چوو حه‌تا قێرییه‌كا دژوار د گه‌ل هڕه‌بايه‌كى ب سه‌ر وان دا هاتى، خودێ ئه‌و پێ تێبرن، وئه‌و وه‌كى وى قرشێ ب سه‌ر ئاڤێ دكه‌ڤت لێ هاتن، ڤێجا تێچوون ودويركه‌فتنا ژ ڕه‌حما خودێ بۆ ڤان زۆرداران بت، وبلا گوهدار دهشيار بن پێغه‌مبه‌رێ خۆ دره‌وين ده‌رنه‌ئێخن، ئه‌گه‌ر ئه‌و دێ ب سه‌رێ وان ئێت يا ب سه‌رێ يێن به‌رى وان هاتى.
پاشى پشتى ڤان دره‌وپێكه‌ران مه‌ هنده‌ك ملله‌تێن دى دورستكرن وه‌كى: ملله‌تێ لووطى وشوعه‌يبى وئه‌ييوبى ويوونسى -سلاڤ ل هه‌مییان بن-.
چو ملله‌ت به‌رى وى ده‌مى ڕاناكه‌ن يێ بۆ تێبرنا وان هاتییه‌ دانان، ونه‌ ژێ دئێنه‌ پاشڤه‌ئێخستن.
پاشى مه‌ پێغه‌مبه‌رێن خۆ ل دويڤ يه‌ك بۆ وان ملله‌تان هنارتن، هه‌ر جاره‌كا پێغه‌مبه‌ره‌كى د ناڤ ملله‌تێ خۆ دا گازى به‌لاڤكر بت وان ئه‌و دره‌وين ده‌رێخستییه‌، ڤێجا مه‌ ئه‌و ب دويڤ يه‌ك دا يێن برينه‌ هيلاكێ، وژبلی ده‌نگ وباسێن نه‌مانا وان تشته‌ك ژ وان نه‌مايه‌، ومه‌ ئه‌و بۆ ملله‌تێن د دويڤ وان دا هاتين كرنه‌ به‌حس وسوحبه‌ت، ئه‌و عيبره‌تان بۆ خۆ ژێ وه‌ردگرن، ڤێجا تێچوون ونه‌مان بۆ وى ملله‌تى بت يێ باوه‌رییێ نه‌ئينت.
پاشى مه‌ مووسا وبرايێ وى هاروون ب ئايه‌تێن خۆ هنارتن، ئه‌و‌ هێجه‌ته‌كا ئاشكه‌را بوو دلێن خودان باوه‌ران ب لايێ خۆ ڤه‌ دكێشان، وچو هێجه‌ت بۆ هه‌ڤڕكان نه‌دهێلان.
مه‌ ئه‌و بۆ مه‌زنێ مصرێ فيرعه‌ونى وماقويلێن ملله‌تێ وى هنارت، ئينا وان خۆ ژ باوه‌رى ئينانێ مه‌زنتر لێ كر، وئه‌و ملله‌ته‌ك بوون وان خۆ د سه‌ر مرۆڤان ڕا دديت، وزۆردارى ل وان دكر.
ئينا وان گۆت: ئه‌رێ ئه‌م دێ باوه‌رییێ ب دو مرۆڤێن وه‌كى خۆ ئينين، وملله‌تێ وان ژ ئسرائيلییان ل بن فه‌رمانا مه‌نه‌ وگوهدارییا مه‌ دكه‌ن وخۆ بۆ مه‌ ڕه‌زيل دكه‌ن؟
ڤێجا وان ئه‌و د وى تشتى دا دره‌وين ده‌رێخستن يێ ئه‌و بۆ وان پێ هاتين، ئينا ئه‌و بوونه‌ ژ وان تێچوويان يێن د ده‌ريايێ دا خندقين.
و ب ڕاستى مه‌ ته‌ورات دابوو مووساى؛ دا ملله‌تێ وى پێ بێنه‌ سه‌ر ڕێكێ.
ومه‌ عيسايێ كوڕێ مه‌ريه‌مێ ودايكا وى بۆ شيانا خۆ كرنه‌ نيشان؛ چونكى مه‌ ئه‌و بێ باب ئافراند بوو، ومه‌ جهه‌كێ بلند ل عه‌ردى كره‌ جهێ حه‌واندنا وان، ئه‌و جهـ يێ ڕاست بوو دا ئه‌و لێ ئاكنجى ببن، وكانییێن ئاڤێ لێ هه‌بوون.
ئه‌ى گه‌لی پێغه‌مبه‌ران هوين ژ ڕزقێ پاقژ وحه‌لال بخۆن، وكريارێن چاك بكن، هندى ئه‌زم ئه‌ز ب وى تشتێ هوين دكه‌ن يێ پڕزانامه‌، تشته‌ك ژ كارێ هه‌وه‌ ل به‌ر من به‌رزه‌ نابت.
وهندى دينێ هه‌وه‌يه يه‌ك دينه‌ كو ئيسلامه‌، وئه‌ز خودايێ هه‌وه‌ مه‌ ڤێجا هوين ته‌قوا من بكه‌ن، وگوهدارییا فه‌رمان وپاشڤه‌برنێن من بكه‌ن.
به‌لێ دويكه‌فتى د دينێ خۆ دا ل سه‌ر گه‌له‌ك پارت وده‌سته‌كان ژێك جودا بوون، وپشتى فه‌رمان ل وان هاتییه‌كرن كو يه‌ك بن وان دينێ خۆ پارچه‌ پارچه‌ كر، هه‌ر پارت وحزبه‌كێ كه‌يف ب بۆچوونا خۆ دئێت وهزر دكه‌ت ئه‌و يا ڕاسته‌ وخه‌لكێ دى يێ خه‌له‌ته‌. وئه‌ڤ ئايه‌ته‌ مه‌ ژ هندێ پاشڤه‌ دبه‌ت كو ئه‌م دينێ خۆ پارچه‌ پارچه‌ بكه‌ين وببينه‌ حزب وده‌سته‌كێن جودا جودا.
ڤێجا تو وان د نه‌زانين وبه‌رزه‌بوونا وان دا بهێله‌ حه‌تا عه‌زاب ب سه‌ر وان دا بێت.
ئه‌رێ ئه‌و هزر دكه‌ن كو ئه‌و مال وعه‌يالێ ئه‌م د دنيايێ دا دده‌ينه‌ وان له‌زكرنا د خێرێ دايه‌ بۆ وان چونكى ئه‌و دهه‌ژينه‌؟
نه‌خێر، به‌لكى هه‌ما ئه‌م له‌زێ بۆ وان د خێرێ دا دكه‌ين دا وان پێ بجه‌ڕبينين وبه‌ندكى ل دويڤ وان به‌رده‌ين، به‌لێ ئه‌و ب وێ چه‌ندێ ناحه‌سن.
هندى ئه‌ون يێن ژ ترسا خودايێ خۆ دا ژ وى تشتى دترسن يێ خودێ ئه‌و ژێ ترساندين.
وئه‌وێن باوه‌رییێ ب ئايه‌تێن خودێ دئينن.
وئـه‌وێـن چو هه‌ڤپشكان بۆ خودێ نادانن.
وئه‌وێن د كرنا خێرێ دا خۆ دوه‌ستينن، ودلێن وان ب ترسن كو كارێ وان نه‌ئێته‌ قه‌بويلكرن، وئه‌و كار وان ژ عه‌زابا خودايێ وان ڕزگار نه‌كه‌ت ئه‌گه‌ر ئه‌و بۆ حيسابێ زڤڕينه‌ نك وى.
ئه‌وێن هه‌ يێن د عيباده‌تى دا خۆ دوه‌ستينن، كارێ وانه‌ ئه‌و له‌زێ د كرنا هه‌مى خێران دا دكـه‌ن، وئـه‌و د كرنا باشییان دا به‌رى ئێك ڕادكه‌ن.
وئه‌م تشته‌كى ژ به‌نییه‌كى ژ به‌نییێن خۆ ناخوازين ئه‌گه‌ر د شيانا وى دا نه‌بت، وكريارێن وان د كتيابه‌كێ دا ل نك مه‌ دنڤيسينه‌، ئه‌و كيتابا كرياران دهژمێرت وملياكه‌ت هل دگرن، ئه‌و ب حه‌قییێ د ده‌ر حه‌قا وان دا دئاخـڤـت، وزۆردارى ل كـه‌سـه‌ك ژ وان نائێته‌كرن.
به‌لێ دلێن كافران د به‌رزه‌بوونا ژ ڤێ قورئانێ دا نقۆ بووينه‌، و د گه‌ل شركا وان كريارێن خراب ژى وان هه‌نه‌، خودێ وان ڤه‌دهێلت دا ئه‌و وان كرياران بكه‌ن، وغه‌زه‌ب وعه‌زابا خودێ ب ده‌ست خۆ ڤه‌ بينن.
حه‌تا ئه‌گه‌ر مه‌ ئه‌وێن تێر وتژى يێن كو د نعمه‌تان دا هێڕبووين ب عه‌زابا خۆ گرتن، هنگى دێ قێڕى وهاوارێن وان بلند بن.
ڤێجا دێ بۆ وان ئێته‌ گۆتن: هوين ئه‌ڤرۆ قێڕییان ڕانه‌هێلن، وهاوار نه‌كه‌ن، هندى هوينن هوين نه‌شێن خۆ سه‌ربێخن، وكه‌سه‌ك نه‌شێت هه‌وه‌ ب سه‌ر عه‌زابا خودێ بێخت.
ب ڕاستى ئايه‌تێن قورئانێ بۆ هه‌وه‌ دهاتنه‌ خواندن؛ دا هوين باوه‌رییێ پێ بينن، ڤێجا هوين ژێ دڕه‌ڤين، وه‌كى وى يێ ب سه‌ر پاشپانییێن خۆ دا دزڤڕت وپاش دا دچت.
هوين بێ حه‌ق وێ چه‌ندێ ب خۆمه‌زنكرن ڤه‌ دكه‌ن ژ به‌ر مالا خودێ يا حه‌رام، هوين دبێژن: ئه‌م خه‌لكێ مالا خودێينه‌ كه‌س نه‌شێته‌ مه‌، وهوين ل دۆر وێ مالێ گۆتنێن كرێت وخراب دكه‌ن.
ئه‌رێ ما وان هزرا خۆ د قورئانێ دا نه‌كرییه‌ دا ڕاستییا وێ بزانن، يان وێ چه‌ندێ ئه‌و ژ باوه‌رییێ دانه‌ پاش كو پێغه‌مبه‌ره‌ك وكيتابه‌ك بۆ وان هات يا بۆ بابێن وان به‌رێ نه‌هاتى، ڤێجا وان باوه‌رى پێ نه‌ئينا وپشت دايێ؟
يان وى ئه‌و ژ دويكه‌فتنا حه‌قییێ دانه‌ پاش كو پێغه‌مبه‌رێ وان ل نك وان يێ نه‌ناسه‌، ڤێجا ئه‌و باوه‌رییێ پێ نائينن؟
يان ژى وان ئه‌و حسێبكر ئه‌و يێ دينه‌؟ ب ڕاستى وان دره‌و پێ كر؛ چونكى ئه‌و ب قورئانێ وته‌وحيدێ ودينێ حه‌ق بۆ وان هاتییه‌، وپترییا وان ژ حه‌سويدى وته‌عدايى حه‌ز ژ حه‌قییێ ناكه‌ن.
وئه‌گه‌ر خودێ شريعه‌ته‌كێ ل دويڤ دلێ وان بۆ وان دانابا عه‌سمان وعه‌رد وهه‌چى تشته‌كێ د ناڤ دا دا خراب بت، به‌لێ مه‌ ئه‌و بۆ وان ئينايه‌ يێ سه‌رفه‌رازى وسه‌ربلندییا وان تێدا، كو قورئانه‌، وئه‌و پشتا خۆ دده‌نێ.
يان وێ ئه‌و ژ باوه‌رییێ پاشڤه‌برینه‌ كـو تو پسيارا كرییه‌كێ ژ وان دكه‌ى به‌رانبه‌ر ڤێ گازییا خۆ ڤێجا ئه‌و قه‌لسییێ دكه‌ن؟ ته‌ ئه‌ڤ چه‌نده‌ نه‌كرییه‌؛ چونكى خێر ودانا ل نك خودێ هه‌ى چێتره‌، وئه‌و چێترينێ ڕزقده‌هانه‌.
وهندى تويى تو به‌رێ ملله‌تێ خۆ وبه‌رێ خه‌لكێ دى ژى دده‌يه‌ ڕاستترين ڕێك، كو دينێ ئيسلامێ يه‌.
وهندى ئه‌ون يێن باوه‌رییێ ب ڕابوونا پشتى مرنێ وحيسابێ نائينن، وكارى بۆ ناكه‌ن، ئه‌وان خۆ ژ ڕێكا ڕاست لادايه‌.
وئه‌گه‌ر مه‌ دلۆڤانى ب وان بربا وئه‌و برس وگرانى ژ سه‌ر وان ڕاكربا يا ئه‌و تێدا ئه‌و دا به‌رده‌وامییێ ده‌نه‌ كوفر وهه‌ڤڕكییێ، ودا حێبه‌تى وكۆره‌ مينن.
و ب ڕاستى مه‌ ئه‌و ب گه‌له‌ك ڕه‌نگێن عه‌زابێ جه‌ڕباندن به‌لێ وان خۆ بۆ خودايێ خۆ نه‌شكاند، و ل ده‌مێ هاتنا عه‌زابێ وان ب ترس ڤه‌ دوعا ژ وى نه‌كرن.
حه‌تا كو مه‌ ده‌رگه‌هێ عه‌زابه‌كا دژوار ل سه‌ر وان ڤه‌كرى، هنگى ئه‌و ژ هه‌ر خێره‌كێ بێ هيڤى دبن، وحێبه‌تى دمينن نزانن دێ چ كه‌ن.
وخودێ‌یه‌ يێ گوهـ داينه‌ هه‌وه‌ دا هه‌وه‌ پێ گوهـ ل تشتان ببت، وچاڤ داينه‌ هه‌وه‌ دا هوين تشتان پێ ببينن، ودل دا هوين پێ د تشتان بگه‌هن، و د گه‌ل هندێ ژى سوپاسییا هه‌وه‌ بۆ ڤان قه‌نجییێن ل دويڤ يه‌ك گه‌له‌ك يا كێمه‌.
وئه‌وه‌ يێ هه‌مى مرۆڤ ل عه‌ردى ئافراندين، وهوين پشتى مرنا خۆ دێ كۆم بنه‌ نك وى، ڤێجا ئه‌و دێ هه‌وه‌ سه‌را باشى وخرابییێن هه‌وه‌ جزا ده‌ت.
وئه‌و ب تنێ‌یه‌ يێ زێنديكرنێ ژ چونه‌يێ دده‌ت، وپشتى زێنديبوونێ مرنێ دده‌ت، وژێك جودا بوون و ل دويڤێك هاتنا شه‌ڤ وڕۆژان ب وییه‌، ئه‌رێ ما هوين د شيان وته‌وحيدا وى ناگه‌هن؟
به‌لێ كافران باوه‌رى ب ڕابوونا پشتى مرنێ نه‌ئينا، ووان گۆتنا پێشییێن خۆ يێن كافر ڤه‌گێڕا.
وان گۆت: ئه‌رێ ئه‌گه‌ر ئه‌م مرين وهه‌ستى وله‌شێ مه‌ حه‌ليا وئه‌م بووينه‌ ئاخ ئه‌رێ ئه‌م دێ زێندى بينه‌ڤه‌؟ ئه‌ڤه‌ نه‌يا به‌ر عه‌قله‌ ونابت.
ب ڕاستى ئه‌ڤ گۆتنه‌ به‌رێ بۆ بابێن مه‌ ژى هاتبوو گۆتن، وه‌كى تو -ئه‌ى موحه‌ممه‌د- بۆ مه‌ دبێژى، ومه‌ چو ڕاستى بۆ وێ گۆتنێ نه‌ديتينه‌، هه‌ما ئه‌ڤه‌ ژ چيڤانۆكێن خه‌لكێ به‌رێ پێڤه‌تر چو يێ دى نينه‌.
تو بێژه‌ وان: ئه‌ڤ عه‌رده‌ وهه‌ر تشته‌كێ تێدا يێ كێ يه‌ ئه‌گه‌ر هه‌وه‌ زانينه‌ك هه‌يه‌؟
مسۆگه‌ر ئه‌و دێ ئعترافێ كه‌ن وبێژن: ئه‌و يێن خودێنه‌، وى ئه‌و ئافراندينه‌ وئه‌وه‌ خودانێ وان، تو بێژه‌ وان: ئه‌رێ ما ئه‌ڤ چه‌نده‌ بيرا هه‌وه‌ ل هندێ نائينت كو هوين بزانن ئه‌و ل سه‌ر ڕاكرنا پشتى مرنێ يێ خودان شيانه‌؟
تو بێژه‌: كییه‌ خودايێ حه‌فت عه‌سمانان وخودايێ عه‌رشێ مه‌زن، كو مه‌زنترين وبلندترين چێكرییه‌؟
مسۆگه‌ر ئه‌و دێ بێژن: خودێ‌یه‌، تو بێژه‌ وان: ئه‌رێ ما هوين ژ عه‌زابا وى ناترسن كـو هـوين پـه‌رسـتـنا يه‌كى ژبلی وى بكه‌ن؟
بێژه‌: كییه‌ خودانێ هه‌ر تشته‌كى يێ خزينه‌يێن هه‌مى تشتان د ده‌ستێ وى دا، وئه‌و د هاوارا وى دچت يێ هاوارێن خۆ بگه‌هينتێ، وكه‌س نينه‌ بشێت د هه‌وارا وى بچت يێ وى بڤێت ئه‌و تێ ببه‌ت، يان وێ خرابییێ ژێ بده‌ته‌ پاش يا وى بۆ نڤيسى، ئه‌گه‌ر هوين وێ چه‌ندێ دزانن؟
ئه‌و دێ به‌رسڤێ ده‌ن وبێژن: ئه‌و هه‌مى يێن خودێنه‌، تو بێژه‌ وان: چاوا عه‌قلێ هه‌وه‌ ژ هه‌وه‌ هاتییه‌ ستاندن وهوين هاتينه‌ خاپاندن، ڤێجا هوين به‌رێ خۆ ژ ته‌وحيدێ وباوه‌رى ئينانا ب ڕابوونا پشتى مرنێ نائينن؟
به‌لكى ب وێ يا مه‌ موحه‌ممه‌د -سلاڤ لێ بن- پێ هنارتى مه‌ حه‌قى بۆ كافران ئينايه‌، وهندى ئه‌ون ئه‌و ب شرك ونه‌باوه‌رى ئينانا ب قيامه‌تێ ددره‌وينن.
خودێ چو زارۆ بۆ خۆ چێ نه‌كرينه‌، وچو خودايێن دى د گه‌ل وى نه‌بووينه‌؛ چونكى ئه‌گه‌ر پتر ژ خواديه‌كى هه‌بان دا هه‌ر يه‌ك ژ وان چێكرییێن خۆ به‌ت، ووه‌كى مه‌زنێن دنيايێ هه‌ڤڕكى دا د ناڤبه‌را وان دا په‌يدا بت، ڤێجا گه‌ردوون دا تێكچت، خودێ يێ پاك وبلند بت ژ وى سالۆخه‌تێ ئه‌و بۆ وى دبێژن كو وى شريك يان زارۆ هه‌نه‌.
ئه‌و ب تنێ وى تشتى دزانت يێ كو نه‌ ل به‌رچاڤێ به‌نییێن وى بت يان ل به‌رچاڤێن وان بت، ڤێجا خودێ يێ پاك وبلند بت ژ وێ شركا ئه‌و ب وى دكه‌ن.
تو -ئه‌ى موحه‌ممه‌د- بێژه‌: خودايێ من ئه‌گه‌ر تو وێ عه‌زابێ نيشا من بده‌ى يا تو ژڤانى پێ دده‌يه‌ ڤان بوتپه‌رێسان تو من د گه‌ل وان ب وێ عه‌زابێ تێ نه‌به‌، ومن ژ عه‌زاب وغه‌زه‌با خۆ ڕزگار بكه‌.
ومن نه‌كه‌ د گه‌ل ملله‌تێ بوتپه‌رێس وزۆردار، به‌لێ من بده‌ د گه‌ل وان يێن تو ژێ ڕازى بووى.
وهندى ئه‌مين ئه‌م دشێين وێ عه‌زابێ نيشا ته‌ بده‌ين يا ئه‌م ژڤانى پێ دده‌ينه‌ وان.
ئه‌گه‌ر نه‌يارێن ته‌ ب گۆتن وكريارێ نه‌خۆشى گه‌هانده‌ ته‌ تو نه‌خۆشییێ ل وان نه‌زڤڕينه‌، به‌لێ تو ب باشییێ به‌رسڤا خرابییا وان بده‌، ئه‌م ب وى تشتى زاناترين يێ ئه‌و بوتپه‌رێس دبێژن ژ شركێ ودره‌وپێكرنێ، و ب خرابترين جزاى ئه‌م دێ وان جزا ده‌ين.
وتو -ئه‌ى موحه‌ممه‌د- بێژه‌: خودايێ من ئه‌ز خۆ ب ته‌ دپارێزم ژ سه‌ردابرن ووه‌سواسا شه‌يتانان، يا كو به‌رێ مرۆڤى دده‌ته‌ نه‌حه‌قییێ وخرابكارییێ وپاشڤه‌لێدانا ژ حه‌قییێ.
وئه‌ز خۆ ب ته‌ دپارێزم -خودايێ من- كو ئه‌و د كاره‌كى ژ كارێن من دا ئاماده‌ ببن.
هندى ئه‌و بوتپه‌رێسه‌ يێ مايه‌ ل سه‌ر شركا خۆ حه‌تا كه‌فتییه‌ به‌ر مرنێ، وئه‌و عه‌زاب ديتى يا بۆ وى هاتییه‌ ئاماده‌كرن، دبێژت: خودايێ من تو من بزڤڕينه‌ دنيايێ.
دا به‌لكى ئه‌ز ل خۆ بزڤڕم وباوه‌رییێ بينم وگوهدارییێ بكه‌م. ئه‌و تشت بۆ وى نابت. وهه‌ما ئه‌و په‌يڤه‌كه‌ ئه‌و بۆ خۆ دبێژت، و د ناڤبه‌را وى ودنيايێ دا په‌رده‌يه‌ك هه‌يه‌ ناهێلت ئه‌و بزڤڕته‌ڤه‌ حه‌تا ڕۆژا قيامه‌تێ.
ڤێجا ئه‌گه‌ر ڕۆژا قيامه‌تێ هات، و ملياكه‌تى پف كره‌ (بۆڕییێ)، ومرۆڤ ژ گۆڕێن خۆ ڕابوونه‌ڤه‌، هنگى شانازيبرنا ب باب وباپيران يا وان د دنيايێ دا دكر نابت، وكه‌س پسيارێ ژ كه‌سێ ناكه‌ت.
ڤێجا هه‌چییێ خێرێن وى بوونه‌ گه‌له‌ك وته‌رازییا كريارێن وى پێ گران بوو، ئه‌و ئه‌ون به‌حه‌شت ب ده‌ست خۆ ڤه‌ ئيناى.
وهه‌چییێ خێرێن وى د ته‌رازییێ دا كێم بوون، وگونه‌هێن وى پتر لێ هاتن، وگونه‌ها ژ هه‌مییان مه‌زنتر شركه‌، ئه‌و ئه‌ون يێن زيان كرى وشه‌رمزار بووين، هه‌روهه‌ر دێ د ئاگرێ جه‌هنه‌مێ دا بن.
ئاگر ڕوییێن وان دسۆژت، وئه‌و تێدا د ناڤچاڤ گرێنه‌ ولێڤ ل وان هشك دبن وتێك دچن، وددانێن وان قيچ دبن.
بۆ وان دئێته‌ گۆتن: ئه‌رێ ما ئايه‌تێن قورئانێ د دنيايێ دا بۆ هه‌وه‌ نه‌دهاتنه‌ خواندن، وهه‌وه‌ دره‌و پێ دكر؟
ده‌مێ پێغه‌مبه‌رێن وان په‌يام گه‌هاندییه‌ وان وئه‌و ترساندين وان ل ڕۆژا قيامه‌تێ گۆت: خودايێ مه‌ ئه‌و خۆشى ودلچونێن ته‌ بۆ مه‌ نڤيسين ب سه‌ر مه‌ ڤه‌ هاتن و ل سه‌ر مه‌ زال بوون، وئه‌م ب ڤێ كريارا خۆ ژ حه‌قییێ دبه‌رزه‌ بووين.
خودايێ مه‌ تو مه‌ ژ ئاگرى بينه‌ده‌ر، ومه‌ بزڤڕينه‌ دنيايێ، ڤێجا ئه‌گه‌ر ئه‌م ل گونه‌هێ زڤڕين ئه‌و ئه‌م دهه‌ژينه‌ بێينه‌ عه‌زابدان.
خودێ گۆته‌ وان: هوين د ئاگرى دا ڕه‌زيل بمينن ومن نه‌ئاخێڤن. هنگى دوعا وهيڤییێن وان دئێنه‌ ڤه‌بڕين.
نێ ده‌سته‌كه‌ك ژ به‌نییێن من هه‌بوون -كو خودان باوه‌رن- دوعا دكرن ودگۆتن: خودايێ مه‌ مه‌ باوه‌رى ئينا ڤێجا تو گونه‌هێن مه‌ بۆ مه‌ ڤه‌شێره‌، ودلۆڤانییێ ب مه‌ ببه‌، و تو چێترينێ دلۆڤانكارانى.
ڤێجا هه‌وه‌ خۆ ب يارى پێكرنا وان ڤه‌ موژيل كر حه‌تا هه‌وه‌ زكرێ خودێ ژ بيركرى، ڤێجا هوين مانه‌ ل سه‌ر دره‌وپێكرنا خۆ، وبۆ تڕانه‌پێكرن هه‌وه‌ ب وان دكره‌ كه‌نى.
هندى ئه‌زم من جزايێ ڤێ ده‌سته‌كێ ژ به‌نییێن خۆ كره‌ به‌حه‌شت؛ ژ به‌ر صه‌بركێشانا وان ل سه‌ر نه‌خۆشییێ وگوهدارییا خودێ.
و د ئاگرى دا پسيار ژ به‌خت ڕه‌شان دئێته‌كرن: چه‌ند سالان هوين مابوونه‌ د دنيايێ دا؟ وهه‌وه‌ چه‌ند بێ ئه‌مرییا خودێ كرییه‌؟
ژ به‌ر دژوارییا عه‌زابێ ونه‌خۆشییا جهى ئه‌و دبێژن: ڕۆژه‌كێ يان دانه‌كى ئه‌م لێ مابووين، ڤێجا پسيارا وان بكه‌ يێن ڕۆژ وهه‌يڤان دهژمێرن.
وى گۆته‌ وان: ده‌مه‌كێ كێم هوين لێ مابوون، ئه‌گه‌ر هه‌وه‌ صه‌بر ل سه‌ر گوهدارییا خودێ كێشابا هوين دا به‌حه‌شتێ ب ده‌ست خۆ ڤه‌ ئينن، ئه‌گه‌ر هه‌وه‌ زانينه‌ك ب وێ چه‌ندێ هه‌با؛ ئه‌ڤه‌ چونكى مانا د دنيايێ دا ل به‌رانبه‌ر هه‌رمانا د ئاگرى دا گه‌له‌ك يا كێمه‌.
ئه‌رێ ڤێجا هه‌وه ‌-گه‌لی چێكرییان- هزركربوو هه‌ما مه‌ ژ قه‌ستا هوين ئافراندينه‌، نه‌ ئه‌م چو فه‌رمانان ل هه‌وه‌ دكه‌ين ونه‌ هه‌وه‌ ژ چو تشتان دده‌ينه‌ پاش، وكو هوين ل ئاخره‌تێ بۆ حسێب وجزادانێ نازڤڕنه‌ نك مه‌؟
ڤێجا يێ بلند بت خودێ مه‌لكێ حه‌ق، ويێ پيرۆز بت ژ هندێ كو ئه‌و تشته‌كى ژ قه‌ستا چێ بكه‌ت، ژ وى پێڤه‌تر چو خودا يێن ڕاست نينن، خودانێ عه‌رشێ ب قه‌دره‌.
وهه‌چییێ د گه‌ل خودايێ يه‌ك يه‌كێ دى بپه‌رێست، ووى چو هێجه‌ت ل سه‌ر هندێ نه‌بن كو ئه‌و هێژاى په‌رستنێ‌یه‌، هه‌ما جزايێ كريارا وى يا خراب ل ئاخره‌تێ ل سه‌ر خودێ‌یه‌. ل ڕۆژا قيامه‌تێ سه‌ركه‌فتن وئيفله‌حى بۆ كافران نينه‌.
وتو -ئه‌ى موحه‌ممه‌د- بێژه‌: خودايێ من گونه‌هان ژێ ببه‌ ودلۆڤانییێ بكه‌؛ وتو چێترين دلۆڤانكارى بۆ وى يێ گونه‌هـ كرى، تو تۆبا وى قه‌بويل دكه‌ى وئه‌وى سه‌را گونه‌ها وى عه‌زاب ناده‌ى.
مه‌ ئه‌ڤ سووره‌تا مه‌زن ژ قورئانێ ئينايه‌ خوارێ، وكارێ ب ئه‌حكامێن وێ فه‌ركرییه‌، ومه‌ ده‌ليلێن ئاشكه‌را تێدا ئيناينه‌ خوارێ؛ دا به‌لكى هوين بيرا خۆ ل ڤان ئايه‌تان بيننه‌ڤه‌، وكارى پێ بكه‌ن.
ئه‌گه‌ر ژنا نه‌شويكرى ومێرێ ژن نه‌ئيناى زنايێ بكه‌ن، جزايێ هه‌ر يه‌ك ژ وان سه‌د جه‌لدێن ب قامچییێنه‌، و د سوننه‌تێ دا هاتییه‌ كو د گه‌ل ڤان جه‌لدان ئه‌و ساله‌كێ ژى دێ ئێنه‌ نه‌فيكرن ژى. وبلا دلێ هه‌وه‌ ب وان ڤه‌ نه‌بت كو هوين وان جزا نه‌ده‌ن، يان جزايێ وان سڤك كه‌ن، ئه‌گه‌ر هه‌وه‌ باوه‌رى ب خودێ وڕۆژا دويماهییێ هه‌بت وهوين كارى ب شريعه‌تێ ئيسلامێ بكه‌ن؛ وده‌مێ هوين وان جزا دده‌ن بلا هژماره‌كا خودان باوه‌ران ئاماده‌ ببن؛ دا ئه‌و پاشڤه‌ بچن وعيبره‌ته‌كێ بۆ خۆ ژێ ببينن.
مێرێ زناكه‌ر ژبلی ژنا زناكه‌ر يان ژنا بوتپه‌رێس يا باوه‌رى ب حه‌رامبوونا زنايێ نه‌بت چو ژنان ماره‌ ناكه‌ت، وژنا زناكه‌ر ژبلی مێرێ زناكه‌ر يان مێرێ بوتپه‌رێس يێ باوه‌رى ب حه‌رامبوونا زنايێ نه‌بت چو زه‌لام وێ ماره‌ ناكه‌ن، وماره‌كرنا وێ ل سه‌ر خودان باوه‌ران يا هاتییه‌ حه‌رامكرن. وئه‌ڤه‌ ده‌ليله‌كێ ئاشكه‌رايه‌ كو ماره‌كرنا ژنا زناكه‌ر چێ نابت حه‌تا ئه‌و تۆبه‌ نه‌كه‌ت، وهه‌ر وه‌سا چێ نابت مرۆڤ ژنێ بده‌نه‌ مێرێ زناكه‌ر حه‌تا ئه‌و تۆبه‌ نه‌كه‌ت.
وئه‌وێن تاوانا كرنا زنايێ ب دويڤ هنده‌ك مرۆڤێن پاقژ ڤه‌نن چ ژن بن چ مێر بێى چار شاهدێن عادل شاهده‌يێ د گه‌ل وان بده‌ن، هوين حه‌شتێ جه‌لدان ب قامچییان بداننه‌ وان، وچو جاران شاهده‌يییا وان قه‌بويل نه‌كه‌ن، وئه‌و ئه‌ون يێن ژ بن ئه‌مرێ خودێ ده‌ركه‌فتين.
به‌لێ هه‌چییێ تۆبه‌ بكه‌ت وپه‌شێمان ببت، و ژ بێ به‌ختییا خۆ لێڤه‌ ببت وكاره‌كێ چاك بكه‌ت، هندى خودێ‌یه‌ گونه‌ها وى دێ ژێ به‌ت ودێ ڕه‌حمێ پێ به‌ت، وتۆبا وى قه‌بويل كه‌ت.
وئه‌وێن تاوانا كرنا زنايێ ب دويڤ ژنێن خۆ ڤه‌دنن، ووان ژبلی خۆ چو شاهد ل سه‌ر گۆتنا خۆ نه‌بن، يا ل سه‌ر وى ئه‌وه‌ ئه‌و ل نك قازى چار جاران شاهده‌يێ بده‌ت وبێژت: خودێ شاهده‌ كو ئه‌ز د ڤێ گۆتنا خۆ دا يێ ڕاستگۆمه‌.
و ل جارا پێنجێ د سه‌ر ڤێ گۆتنێ ڕا نفرينه‌كێ ل خۆ بكه‌ت كو ئه‌و هێژاى له‌عنه‌تا خودێ ببت ئه‌گه‌ر ئه‌و د گۆتنا خۆ دا يێ دره‌وين بت.
و ب شاهده‌دانا وى ژن هێژاى جزادانێ دبت، كو به‌ر لێ باراندنا حه‌تا مرنێیه‌، و ب هندێ ئه‌ڤ جزايه‌ ژ سه‌ر ڕادبت كو ئه‌و چار جاران شاهده‌يێ بده‌ت به‌رانبه‌ر شاهده‌يیا مێرێ خۆ كو ئه‌و زه‌لام د گۆتنا خۆ دا يێ دره‌وينه‌ ده‌مێ ئه‌و ب زنايێ گونه‌هبار كرى.
و د سه‌ر ڤێ گۆتنێ ڕا جارا پێنجێ نفرينه‌كێ ل خۆ بكه‌ت كو ئه‌و هێژاى غه‌زه‌با خودێ‌یه‌ ئه‌گه‌ر مێرێ وێ د گۆتنا خۆ دا يێ ڕاستگۆ بت، و د ڤى حاله‌تى دا هه‌ردو دێ ژێك ئێنه‌ جوداكرن.
وئه‌گه‌ر ڕه‌حما خودێ وقه‌نجییا وى ل سه‌ر هه‌وه‌ نه‌با -گه‌لی خودان باوه‌ران- كو وى ئه‌ڤ شريعه‌ته‌ بۆ ژن ومێران داناى، ئه‌و دا ب سه‌رێ وان ئێت يا وان نفرين پێ ل خۆ كرى، وهندى خودێ‌یه‌ تۆبه‌وه‌رگرێ وى يى يێ تۆبه‌ بكه‌ت ژ به‌نییێن وى، و د شريعه‌تێ خۆ دا يێ كاربنه‌جهه‌.
هندى ئه‌ون يێن كرێتترين دره‌و كرى، كو گونه‌هباركرنا دايــكــا مـوسلمانان عائيشايێ -خودێ ژێ ڕازى بت- ب تاوانا كرنا خرابییێ بوو، ئه‌و كۆمه‌كا ژ هه‌وه‌ ب خۆنه ‌-گه‌لی موسلمانان- هوين حسێب نه‌كه‌ن گۆتنا وان بۆ هه‌وه‌ يا خرابه‌، به‌لكى ئه‌و بۆ هه‌وه‌ باشییه‌؛ چونكى ئه‌و بۆ ئه‌گه‌را ئاشكه‌رابوونا پاقژى وبێ گونه‌هییا دايكا موسلمانان وبلندبوونا ناڤێ وێ، بۆ هه‌ر كه‌سه‌كێ ب ڤێ دره‌وێ ئاخفتى جزايێ وى ژ گونه‌هێ هه‌يه‌، وئه‌وێ بارێ مه‌زنێ ڤێ دره‌وێ ب ستويێ خۆ ڤه‌ گرتى، كو عه‌بدللاهێ كوڕێ ئوبه‌يێ كوڕێ سه‌لوولـییه ‌-له‌عنه‌تا خودێ لێ بن- عه‌زابه‌كا مه‌زن ل ئاخره‌تێ بۆ وى هه‌يه‌، كو هه‌رمانا د نزمترين ده‌ره‌جێن ئاگرى دايه‌.
بلا ژن ومێرێن خودان باوه‌ر هزرا باش ژ يه‌ك ودو كربا ده‌مێ وان گوهـ ل ڤێ دره‌وا مه‌زن بووى، وگۆتبان: ئه‌ڤه‌ دره‌وه‌كا ئاشكه‌رايه‌ د ده‌رحه‌قا عائيشايێ دا هاتییه‌ گۆتن.
ئه‌وێن ئه‌ڤ دره‌وه‌ كرى بلا چار شاهدێن عادل ل سه‌ر گۆتنا خۆ ئينابان، وكو وان ئه‌ڤ چه‌نده‌ نه‌كرى ئه‌و ل نك خودێ ددره‌وينن.
وئه‌گه‌ر قه‌نجییا خودێ ل سه‌ر هه‌وه‌ نه‌با ودلۆڤانییا وى ب هه‌وه‌ برى كو د دين ودنيايێ دا هوين پاراستـن وله‌ز د عه‌زابدانا هه‌وه‌ دا نه‌كر، وتۆبا وان قه‌بويل كر يێن تۆبه‌ كرى ژ هه‌وه‌، ژ به‌ر وێ يا هه‌وه‌ گۆتى عه‌زابه‌كا مه‌زن دا ب سه‌ر هه‌وه‌ دا ئێت.
ده‌مێ هوين ڤێ دره‌وا مه‌زن وه‌ردگرن و ب ئه‌زمانێن خۆ ڤه‌دگوهێزن، وئه‌و گۆتنه‌كا نه‌ يا حه‌قه‌، وهه‌وه‌ چو زانين پێ نينن، وئه‌ڤه‌ بۆ هه‌وه‌ چێ نابت: گۆتنا نه‌حه‌قییێ، وگۆتنا بێ زانين، وهوين هزر دكه‌ن ئه‌و تشته‌كێ سڤك وبچويكه‌، وئه‌و ب خۆ ل نك خودێ يا مه‌زنه‌. وگه‌فه‌كا مه‌زن د ڤێ چه‌ندێ دا هه‌يه‌ كو مرۆڤ نه‌حه‌قییێ به‌لاڤ بكه‌ت.
وده‌مێ هه‌وه‌ ئه‌و گوهـ لێ بووى بلا هه‌وه‌ گۆتبا: بۆ مه‌ چێ نابت ئه‌م ڤێ دره‌وێ بێژين، پاكى بۆ ته‌ بت -ئه‌ى خودا- ژ گۆتنا ڤێ چه‌ندێ د ده‌ر حه‌قا كابانییا پێغه‌مبه‌رێ ته‌ موحه‌ممه‌دى دا -سلاڤ لێ بن-، وئه‌ڤ دره‌وه‌ د گونه‌هـ وجزايێ خۆ دا يا مه‌زنه‌.
خودێ بيرا هه‌وه‌ دئينته‌ڤه‌ وهه‌وه‌ پاشڤه‌ لێ دده‌ت كو هوين جاره‌كا دى ل كاره‌كێ دى يێ وه‌كى ڤى بزڤڕنه‌ڤه‌، ئه‌گه‌ر هه‌وه‌ باوه‌رى ب وى هه‌يه‌.
وخودێ وان ئايه‌تان بۆ هه‌وه‌ ئاشكه‌را دكه‌ت يێن كو شيره‌ت وئه‌حكامێن شه‌رعى تێدا، وخودێ ب كريارێن هه‌وه‌ يێ پڕزانايه‌، و د شريعه‌تێ خۆ دا يێ كاربنه‌جهه‌.
هندى ئه‌ون يێن حه‌ز دكه‌ن كرێتى د ناڤ موسلمانان دا به‌لاڤ ببت د دنيايێ دا عوقوبا قه‌زفێ، وگه‌له‌ك به‌لايێن دى بۆ وان هه‌نه‌، و ل ئاخره‌تێ -ئه‌گه‌ر ئه‌و تۆبه‌ نه‌كه‌ن- عه‌زابا ئاگرى بۆ وان هه‌يه‌، وخودێ ب تنێ دره‌وا وان دزانت، وهوين نزانن.
وئه‌گه‌ر قه‌نجییا خودى ل سه‌ر وان نه‌با يێن ب به‌لاڤكرنا ڤێ دره‌وێ ڕابووين ودلۆڤانییا وى ب وان نه‌با، وكو خودێ مهره‌بانێ دلۆڤانكاره‌، وى ئه‌ڤ ئه‌حكام وشيره‌ته‌ ئاشكه‌را نه‌دكرن، ودا له‌زێ د جزادانا وان دا كه‌ت يێن بێ ئه‌مرییا وى كرى.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى هوين ب دويڤ ڕێكێن شه‌يتانى نه‌كه‌ڤن، وهه‌چییێ ب دويڤ ڕێكێن شه‌يتانى بكه‌ڤت هندى ئه‌وه‌ ئه‌و فه‌رمانێ ب كارێن كرێت وخراب دكه‌ت، وئه‌گه‌ر ژ به‌ر قه‌نجییا خودێ ل سه‌ر خودان باوه‌ران نه‌با ودلۆڤانییا وى ب وان كه‌سه‌ك ژ وان ژ پيساتییا گونه‌ها خۆ پاقژ نــه‌دبـوو، به‌لێ خودێ -ژ قه‌نجییا خۆ- وى پاقژ دكه‌ت يێ وى بڤێت. وخودێ گوهدێرێ گۆتنێن هه‌وه‌يه‌، و ب ئنيه‌ت وكارێن هه‌وه‌ يێ پڕزانايه‌.
وئه‌وێن خودان سه‌راتى د دينى دا وبه‌رفره‌هى د مالی دا بلا سويندێ نه‌خۆن كو هاريكارییا مرۆڤێن خۆ يێن هه‌ژار وپێتڤى ومشه‌ختییان نه‌كه‌ن، ونه‌فه‌قێ نه‌ده‌نه‌ وان؛ ژ به‌ر وێ گونه‌ها وان كرى، وبلا ئه‌و ل خه‌له‌تییا وان ببۆرن، ووان جزا نه‌ده‌ن. ئه‌رێ ما هه‌وه‌ نه‌ڤێت كو خودێ ل هه‌وه‌ نه‌گرت؟ ڤێجا هوين ل وان نه‌گرن. وخودێ باش گونه‌هـ ژێبره‌ بۆ به‌نییێن خۆ، ويێ دلۆڤانكاره‌ ب وان. وئه‌ڤه‌ پالدانه‌كه‌ بۆ مه‌ كو ئه‌م د دلفره‌هـ بين و ل خه‌له‌تییان ببۆرين.
هندى ئه‌ون يێن تاوانا زنايێ ب دويڤ ژنێن پاراستى وخودان باوه‌ر وبێ ئاگه‌هـ وخرابى نه‌هاتییه‌ سه‌ر دلی ڤه‌دنن، ئه‌و د دنيايێ وئاخره‌تێ دا ژ دلۆڤانییا خودێ دده‌ركرينه‌، وعه‌زابه‌كا مه‌زن د ئاگرێ جه‌هنه‌مێ دا بۆ وان هه‌يه‌. وئه‌ڤ ئايه‌ته‌ ده‌ليله‌ ل سه‌ر كوفرا هه‌ر كه‌سه‌كێ خه‌به‌ران بێژته‌ ژنكه‌كا پێغه‌مبه‌رى -سلاڤ لێ بن-، يان ژى بێ به‌ختییه‌كێ ب دويڤ يه‌ك ژ وان ڤه‌نت.
ئه‌و عه‌زاب ل ڕۆژا قيامه‌تێيه‌ ده‌مێ ئه‌زمانێن وان شاهده‌يێ ل سه‌ر گۆتنێن وان دده‌ن، وده‌ست وپییێن وان شاهده‌يێ ل سه‌ر كريارێن وان دده‌ن.
ل ڤێ ڕۆژێ خودێ جزايێ وان ب دورستى و ب دادى دێ ده‌ته‌ وان، و ل وى جهێ مه‌زن ئه‌و دێ زانن كو هندى خودێ‌یه‌ ئه‌وه‌ حه‌قییا ئاشكه‌را، يێ كو هندى دندكه‌كێ زۆردارییێ ل كه‌سێ نه‌كه‌ت.
هه‌ر پيسییه‌كا هه‌بت ژ ژن ومێر وگۆتن وكرياران ئه‌و بابه‌تى تشتێ پيسه‌ ويێ هێژاى وییه‌، وهه‌ر پاقژییه‌ك ژ ژن ومێر وگۆتن وكرياران ئه‌و بابه‌تى تشتێ پاقژه‌ ويێ هێژاى وییه‌، وژن ومێرێن پاقژ ژ وێ خرابییێ دبه‌رينه‌ يا مرۆڤێن پيس ب دويڤ وان ڤه‌دنن، لێبۆرينه‌ك ژ خودێ بۆ وان هه‌يه‌ كو گونه‌هێن وان هه‌مییان ڤه‌گرت، وڕزقه‌كێ ب بها بۆ وان د به‌حه‌شتێ دايه‌.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، ژبلی مالێن خۆ هوين نه‌چنه‌ د چو مالێن دى ڤه‌ حه‌تا هوين ده‌ستويرییێ ژ خودانێ مالێ دخوازن وسلاڤ دكه‌نێ. وڕه‌نگێ سلاڤێ وه‌كى د سوننه‌تێ دا هاتى ئه‌ڤه‌يه‌: سلاڤ ل وه‌ بن بێمه‌ ژۆر؟ ئه‌ڤ ده‌ستويرییه‌ بۆ هه‌وه‌ چێتره‌؛ دا به‌لكى هــويــن -ب كرنا وێ- فه‌رمانێن خودێ ل بيرا خۆ بينن، وگوهدارییا وى بكه‌ن.
ڤێجا ئه‌گه‌ر هوين د مالێن وان دا كه‌سێ نه‌بينن نه‌چنه‌ ژۆر حه‌تا يه‌ك هه‌بت ده‌ستويرییێ بده‌ته‌ هه‌وه‌، وئه‌گه‌ر ئه‌و ده‌ستويرییێ نه‌ده‌ت، وبێژته‌ هه‌وه‌: بزڤڕن هوين بزڤڕن، ووى نه‌ئێخنه‌ كراسێ شه‌رمێ، وزڤڕين هنگى بۆ هه‌و پاقژتره‌؛ چونكى هنده‌ك حاله‌ت يێن هه‌ين مرۆڤى نه‌ڤێت كه‌س مرۆڤى تێدا ببينت. وخودێ ب كارێ هوين دكه‌ن يێ پڕزانايه‌، وهه‌ر يه‌كى دێ جزايێ وى ل دويڤ كارێ وى ده‌تێ.
به‌لێ چو گونه‌هـ ل سه‌ر هه‌وه‌ نينه‌ كو هوين بێ ده‌ستويرى بچنه‌ وان مالێن بۆ هنده‌ك كه‌سێن تايبه‌ت نه‌هاتبنه‌ ته‌رخانكرن، به‌لكى بۆ هه‌ر كه‌سه‌كێ پێتڤى هاتبنه‌ دورستكرن وه‌كى وان مالان يێن بۆ وه‌قفێ ل سه‌ر ڕێكا هاتينه‌ چێكرن، ومفا بۆ هه‌ر كه‌سه‌كێ پێتڤى د وان دا هه‌يه‌، و د ده‌ستويرى خواستنێ دا ل ڤان جهان زه‌حمه‌ت هه‌يه‌. وخودێ كارێن هه‌وه‌ يێن ئاشكه‌را وڤــه‌شــارتـــى دزانـت.
تو -ئه‌ى موحه‌ممه‌د- بێژه‌ خودان باوه‌ران بلا ئه‌و چاڤێن خۆ ژ وى تشتى بگرن يێ بۆ وان حه‌لال نه‌بت ژ ژن وعه‌وره‌تان، وبلا ئه‌و نامويسا خۆ ژ حه‌رامییێ بپارێزن، ئه‌ڤه‌ بۆ وان پاڤژتره‌. هندى خودێ‌یه‌ ب كارێ ئه‌و دكه‌ن يێ شاره‌زايه‌.
وتو بێژه‌ ژنێن خودان باوه‌ر: بلا ئه‌و چاڤێن خۆ ژ حه‌رامییێ بگرن، ونامويسا خۆ ژ تشتێ حه‌رام بپارێزن، وبلا ئه‌و خه‌مل وخێزا خۆ بۆ زه‌لامان ئاشكه‌را نه‌كه‌ن، وهندى ژ وان بێت بلا ئه‌و ڤه‌شێرن ئه‌و جلك تێ نه‌بن يێن ئه‌و ب سه‌ر جلكان دا دكه‌نه‌ به‌ر خۆ، ئه‌گه‌ر چو فتنه‌ ژێ چێ نه‌بن، وبلا ئه‌و ده‌رسۆكێن خۆ ب سه‌ر پستوى وبه‌رسنگێن خۆ دا به‌رده‌ن؛ دا باش بێنه‌ ستاره‌كرن، وبلا ئه‌و خه‌ملا خۆ يا ڤه‌شارتى بۆ كه‌سێ ژبلی زه‌لامێن خۆ ئاشكه‌را نه‌كه‌ن؛ چونكى بۆ وان دورسته‌ ئه‌و وێ ببينن يا خه‌لكێ دى نه‌بينت. وهنده‌ك ژ خه‌ملا وان وه‌كى دێمى وستوى وده‌ستان وزه‌ندكان دورسته‌ بۆ بابێن وان وخه‌زويرێن وان وكۆڕێن وان ونه‌ڤسییێن وان وبرايێن وان وبرازايێن وان وخوارزايێن وان وژنكێن موسلمان -نه‌ يێن كافر-، وعه‌بدێن وان، ووان زه‌لامێن هه‌وجه‌ى ژنكان نه‌بن، وزارۆكێن بچويك يێن نه‌گه‌هشتى وچو ژ عه‌وره‌تان نه‌زانن، بۆ ڤان دورسته‌ هنده‌كێ ژ خه‌ملا ژنكێ ببينن، وده‌مێ ژن ب ڕێڤه‌ دچن بلا پییێن خۆ ل عه‌ردى نه‌ده‌ن دا ده‌نگێ خه‌ملا وان يا ڤه‌شارتى وه‌كى ده‌نگێ خلخالان نه‌ئێته‌ گوهـ لێ بوون، وهوين -گه‌لی خودان باوه‌ران- بزڤڕنه‌ گوهدارییا خودايێ خۆ د وى تشتى دا يێ وى فه‌رمان پێ ل هه‌وه‌ كرى ژ سالۆخه‌تێن جوان وئه‌خلاقێ باش، ووان ئه‌خلاقان بهێلن يێن خه‌لكێ جاهليه‌تێ دكرن ژ سالۆخه‌ت وئه‌خلاقێ بێ خێر؛ دا به‌لكى هوين خێرا دنيايێ وئاخره‌تێ ب ده‌ست خۆ ڤه‌ بينن.
وهوين مرۆڤێن بێ ژن وبێ مێر يێن ئازاد ويێن چاك ژ به‌نییێن خۆ ژنێ بۆ بينن وماره‌ بكه‌ن، ئه‌گه‌ر ئه‌وێ بۆ خۆپاراستنێ حه‌ز بكه‌ت ژنێ بينت يێ هه‌ژار بت خودێ ژ ڕزقێ خۆ يێ به‌رفره‌هـ دێ وى ده‌وله‌مه‌ند كه‌ت. وخودێ يێ قه‌نجى مه‌زن وبه‌رفره‌هه‌، و ب حالێ به‌نییێن خۆ يێ پڕزانايه‌.
وئه‌وێن ژ فه‌قيرییێ يان ژ به‌ر هه‌ر ئه‌گه‌ره‌كا دى يا هه‌بت نه‌شێن ژنێ بينن بلا ئه‌و خۆ ده‌همه‌ن پاقژ بكه‌ن وخۆ ژ حه‌رامییێ بده‌نه‌ پاش حه‌تا خودێ ژ قه‌نجییا خۆ وان زه‌نگين بكه‌ت، وئه‌و بشێن ژنێ بينن. وئه‌و عه‌بد وجارییێن دخوازن به‌رانبه‌ر هنده‌ك مالی خۆ ژ خودانێن خۆ بكڕن، يا ل سه‌ر خودانێن وان ئه‌وه‌ ئه‌و ل به‌ر وێ چه‌ندێ بێن ئه‌گه‌ر وان ديت خێره‌كا د وان دا هه‌ى: كو ب عه‌قل بن وبشێن خۆ ب خودان بكه‌ن، و ل سه‌ر وان و ل سه‌ر خه‌لكێ دى ژى ئه‌وه‌ ب مالی هاريكارییا وان بكه‌ن. وبۆ هه‌وه‌ چێ نابت هوين كوته‌كییێ ل جارییێن خۆ بكه‌ن كو ئه‌و خرابییێ بكه‌ن دا مالی بۆ هه‌وه‌ بينن، وچاوا هوين وێ چه‌ندێ دێ كه‌ن ووان ده‌همه‌ن پاقژى دڤێت وهوين قه‌بويل ناكه‌ن؟ وهه‌چییێ كوته‌كییێ ل وان بكه‌ت دا ئه‌و زنايێ بكه‌ن هندى خودێ‌یه‌ پشتى ڤێ كوته‌كییا ل وان دئێته‌كرن باش گونه‌هـ ژێبره‌ بۆ وان، ويێ دلۆڤانكاره‌ ب وان، وگونه‌هـ ل سه‌ر وانه‌ يێن كوته‌كییێ ل وان دكه‌ن.
ومه‌ ب ڕاستى ئايه‌تێن قورئانێ يێن حه‌قییێ ئاشكه‌را دكه‌ن، ومه‌ته‌له‌ك ژ به‌حسێ ملله‌تێن به‌رێ، وشيره‌ته‌كا ئه‌و مفاى ژێ ببينت يێ ژ خودێ بترست وخۆ ژ عه‌زابا وى بده‌ته‌ پاش، بۆ هه‌وه ئينانه‌ خوارێ.
خودێ ڕۆناهییا عه‌سمانان وعه‌ردییه‌ ئه‌و كارێ وان ب ڕێڤه‌ دبه‌ت وبه‌رێ خه‌لكێ وان دده‌ته‌ هيدايه‌تێ، ئه‌و ڕۆناهییه‌، وحيجابێ وى ڕۆناهییه‌، عه‌سمان وعه‌رد وهه‌ر تشته‌كێ د ناڤ دا هه‌ى ب وى ڕوهن بووينه‌، وكيتابا وى وهيدايه‌تا وى ڕۆناهییه‌كه‌ ژ وى، ڤێجا ئه‌گه‌ر ڕۆناهییا وى نه‌با تارى دا كه‌ڤنه‌ سه‌رێك. مه‌ته‌لا ڕۆناهییا وى يا ئه‌و به‌رێ خه‌لكى دده‌تێ، كو باوه‌رى وقورئانه‌ يا كو د سنگێ خودان باوه‌رى دا، وه‌كى وێ كوله‌كێ يه‌ يا چرايه‌ك تێدا، ڤێجا كوله‌ك ڕۆناهییا وى چراى بگرت ونه‌هێلت به‌لاڤه‌ ببت، وئه‌و چرا د شويشه‌كێ دا بت يا كو ژ زه‌لالییا خۆ وه‌كى وێ ستێرا گه‌ش بت يا وه‌كى دوڕ ومرارییان، ئه‌و چرا ژ زه‌يتا داره‌كا پيرۆز بێته‌ هلكرن، كو دارا زه‌يتوينییه‌، يا ڕۆژهه‌لاتى ب تنێ نه‌بت كو ئێڤارییان ب تنێ ڕۆژ لێ بده‌ت، ويا ڕۆژئاڤايى ژى ب تنێ نه‌بت كو سپێده‌يان ب تنێ ڕۆژ لێ بده‌ت، به‌لكى ل جـهـه‌كێ ناڤنجى بت، نێزيكه‌ زه‌يتا وێ -ژ زه‌لالییا خۆ- ئه‌و ب خۆ گه‌ش بكه‌ت به‌رى ئاگر بگه‌هتێ، ڤێجا ئه‌گه‌ر ئاگر گه‌هشتێ گه‌له‌ك گه‌ش بكه‌ت، ڕۆناهییا ل سه‌ر ڕۆناهیێیه‌، ڕۆناهییا ژ به‌ر گه‌شاتییا زه‌يتێ زێده‌بارى ڕۆناهییا ژ هلكرنا ئاگرى دئێت، ئه‌ڤه‌ مه‌ته‌لا هيدايه‌تێيه‌ د دلێ خودان باوه‌رى دا. وخودێ به‌رێ وى دده‌ته‌ دويكه‌فتنا قورئانێ يێ وى بڤێت، وئه‌و مه‌ته‌لان بۆ مرۆڤان دئينت؛ دا عه‌قلی بۆ خۆ ژێ بگرن. وخودێ ب هه‌ر تشته‌كى يێ پڕزانايه‌.
ئه‌ڤ ڕۆناهییا گه‌ش ل هنده‌ك مزگه‌فتان هه‌يه‌ خودێ فه‌رمان كرییه‌ كو ئه‌و ب قـه‌در بكه‌ڤن وبێنه‌ ئاڤاكرن، و ب خـوانــدنـــا قورئانێ وزكرى ناڤێ وى لێ بێته‌ خواندن، سپێده‌ وئێڤاران نڤێژ بۆ خودێ لێ دئێته‌ كرن.
هنده‌ك زه‌لامن نه‌ بازرگانى ونه‌ كڕين وفرۆتن وان ژ زكرێ خودێ، وكرنا نڤێژێ، ودانا زه‌كاتێ بۆ پێتڤییان مۆژيل ناكه‌ت، ئه‌و ژ ڕوژا قيامه‌تێ دترسن يا كو دل تێدا د ناڤبه‌را هيڤى وترسێ دا دئێنه‌ وه‌رگێڕان، وچاڤ ژى تێدا دئێنه‌ وه‌رگێڕان به‌رێ وان دمينته‌ ل هندێ كانێ دێ چ ب سه‌رى ئێت؟
دا خودێ جزايێ باشترين كارێن وان بده‌تێ، و ژ قه‌نجییا خۆ خێرێ ل وان زێده‌كه‌ت. ويێ خودێ بڤێت ئه‌و بێ هژمار ڕزقى دده‌تێ، وهند خێرێ دده‌تێ كو چو جاران ئه‌و كارێ ئه‌و دكه‌ت هندى وێ خێرێ نه‌بت.
وئه‌وێن كافرى ب خودايێ خۆ كرى وپێغه‌مبه‌رێ وى دره‌وين ده‌رێخستى، كريارێن وان يێن وان هزركرى ل ئاخره‌تێ دێ مفاى گه‌هيننه‌ وان، وه‌كى مرۆڤاينییێ وهاريكارییێ، وه‌كى له‌يلانه‌كێنه‌، ئه‌وا ل نيڤرۆيان وه‌كى ئاڤه‌كێ ل عه‌ردى دئێته‌ ديتن، مرۆڤێ تێهنى هزر دكه‌ت ئه‌و ئاڤه‌، حه‌تا ده‌مێ دگه‌هتێ دزانت ئه‌و نه‌ ئاڤه‌. ڤێجا يێ كافر هزر دكه‌ت كريارێن وى دێ مفاى گه‌هيننه‌ وى، به‌لێ ده‌مێ دبته‌ ڕۆژا قيامه‌تێ ئه‌و چو خێرێ ژێ نابينت، ودێ بينت خودێ ل به‌ر وى دانايه‌ ودێ جزايێ وى ب دورستى ده‌تێ. وخودێ يێ حسێب سڤك و ب له‌زه‌، ڤێجا بلا نه‌زان نه‌بێژن ژڤانێ وى گيرۆ بوو، ئه‌و هه‌ر دێ ئێت.
يان كريارێن وان دێ وه‌كى وان تارییان بن يێن د بنێ ده‌ريايه‌كا كوير دا هه‌ين، پێله‌ك د سه‌ر دا هه‌يه‌، و د سه‌ر وێ پێلێ دا پێله‌كا دى هه‌يه‌، و د سه‌ر وێ دا عه‌وره‌كێ ستوير هه‌يه‌، تارییێن دژوارن هنده‌ك ب سه‌ر هنده‌كان دانه‌، ئه‌گه‌ر يه‌ك ده‌ستێ خۆ بينته‌ده‌ر نێزيكه‌ ژ به‌ر تارییا دژوار نه‌بينت، ڤێجا كافران تارییێن شركێ وسه‌رداچوونێ وكريارێن خراب ل سه‌ر كۆم بووينه‌. وهه‌چییێ خودێ ڕۆناهییه‌كێ ژ كيتابا خۆ وسوننه‌تا پێغه‌مبه‌رێ خۆ نه‌ده‌تێ ئه‌و پێ ب هيدايه‌ت بكه‌ڤت كه‌سه‌ك نابت وى ب هيدايه‌ت بينت.
ئه‌رێ ما ته‌ نه‌زانییه ‌-ئه‌ى موحه‌ممه‌د- كو هندى خودێ‌یه‌ هه‌ر تشته‌كێ ل عه‌سمانان وعه‌ردى ژ چێكرییان، وته‌ير ل بلندییا چه‌نگێن خۆ ڤه‌دكه‌ن وته‌سبيحا وى دكه‌ن؟ هه‌ر چێكرییه‌كى خودێ نيشا وى دايه‌ كانێ چاوا دێ ته‌سبيحا خودێ كه‌ت ونڤێژێ بۆ وى كه‌ت. وئه‌و يێ پڕزانايه‌، ويێ ئاگه‌هداره‌ ب هه‌ر كاره‌كێ په‌رستڤانه‌ك بكه‌ت، تشته‌ك ژێ ل به‌ر وى به‌رزه‌ نابت، وئه‌و دێ وان سه‌را وێ چه‌ندێ جزاده‌ت.
وملكێ عه‌سمانان وعه‌ردى بۆ خودێ ب تنێ‌یه‌، ده‌سهه‌لاتا د وان دا بۆ وییه‌، وزڤڕين ل ڕۆژا قيامه‌تێ بۆ نك وییه‌.
ئه‌رێ ما ته‌ نه‌ديتییه‌ كو هندى خودێ‌یه‌ عه‌ورى دهاژۆته‌ وى جهى يێ وى بڤێت، پاشى وان كۆم دكه‌ت پشتى به‌لاڤه‌ بووين، پاشى وان ددانته‌ سه‌رێك، ڤێجا باران ژ وان دا دئێت؟ وئه‌و ژ وان عه‌ورێن هندى چيايان دمه‌زن ته‌رگێ دئينته‌ خوارێ، ڤێجا ئه‌و وێ بۆ وان دبارينت يێن وى بڤێن و ژ وان دوير دكه‌ت يێن وى بڤێن ل دويڤ حكمه‌تا خۆ، نێزيكه‌ ڕۆناهییا وێ برويسییێ يا كو د عه‌ورى دا هه‌ى ژ دژوارییا خۆ وان كۆره‌ كه‌ت يێن به‌رێ خۆ دده‌نێ.
و ژ نيشانێن شيانا خودێنه‌ ئه‌و شه‌ڤێ وڕۆژێ وه‌ردگێڕت يه‌ك ل دويڤ يا دى دئێت، وئه‌و ب درێژى وكورتییا خۆ ڤه‌ دژێك جودانه‌، هندى د وێ چه‌ندێ دايه‌ ده‌ليله‌ك هه‌يه‌ خودان ديتـن عيبره‌تێ بۆ خۆ ژێ دبينن.
وخودێ هه‌ر تشته‌كێ ل سه‌ر عه‌ردى ب ڕێڤه‌ دچت ژ ئاڤێ ئافراندییه‌، وئاڤ بناخه‌يێ ئافراندنا وییه‌، ڤێجا ژ ڤان خودان ڕحان هه‌يه‌ يێ ل سه‌ر زكێ خۆ ب ڕێڤه‌ دچت وه‌كى ماران، و ژ وان هه‌يه‌ يێ ل سه‌ر دو پییان دچت وه‌كى مرۆڤان، و ژ وان هه‌يه‌ يێ ل سه‌ر چاران دچت وه‌كى هنده‌ك حه‌يوانه‌تان. وتشتێ خودێ بڤێت ئه‌و دئافرينت، وئه‌و ل سه‌ر هه‌ر تشته‌كى يێ خودان شيانه‌.
ب ڕاستى مه‌ د قورئانێ دا هنده‌ك نيشانێن ئاشكه‌را يێن ئيناينه‌ خوارێ به‌رێ خه‌لكى دده‌نه‌ حه‌قییێ. وهه‌چییێ خودێ بڤێت ئه‌و به‌رێ وى دده‌ته‌ ڕێكا ڕاست، كو ئيسلامه‌.
ودوڕوى دبێژن: مه‌ باوه‌رى ب خودێ و ب وێ يا پێغه‌مبه‌ر پێ هاتى ئينايه‌، ومه‌ گوهدارییا فه‌رمانا وان كرییه‌، پاشى هنده‌ك ده‌سته‌ك ژ وان پشتى هنگى پشت دده‌ن وحوكمێ پێغه‌مبه‌رى قه‌بويل ناكه‌ن، وئه‌و نه‌ دخودان باوه‌رن.
وئه‌گه‌ر د هه‌ڤڕكییێن وان دا ژ وان هاته‌ خواستن ئه‌و حوكمى ب كيتابا خودێ و ب گۆتنا پێغه‌مبه‌رێ وى بكه‌ن، هنگى ده‌سته‌كه‌ك ژ وان دێ پشت دده‌ت وحوكمێ خودێ وحوكمێ پێغه‌مبه‌رێ وى قه‌بويل ناكه‌ت، هه‌ر چه‌نده‌ حه‌قییا بێ گومان ئه‌وه‌.
وئه‌گه‌ر حه‌قى ل لايێ وان بت ئه‌و دێ خۆ ب ده‌ست ئه‌مرێ پێغه‌مبه‌رى ڤه‌ -سلاڤ لێ بن- به‌رده‌ن وپێ ڕازى بن؛ چونكى ئه‌و دزانن پێغه‌مبه‌ر حوكمى ب حه‌قییێ دێ كه‌ت.
ئه‌گه‌را پشتدانا وان ئه‌وه‌ نساخییا نفاقێ د دلێن وان دا هه‌يه‌، يان ئه‌و د پێغه‌مبه‌رينییا موحه‌ممه‌دى دا -سلاڤ لێ بن- ب گومانن، يان ئه‌گه‌را ترسا وان ئه‌وه‌ كو خودێ وپێغه‌مبه‌رێ وى حوكمه‌كێ زۆردار بكه‌ن؟ نه‌خێر، ئه‌و ژ حوكمه‌كێ زۆردار ناترسن، به‌لكى ئه‌گه‌ر ئه‌وه‌ ئه‌و ب خۆ دزۆردارن.
وخودان باوه‌رێن ڕاست عه‌ده‌تێ وانه‌ ئه‌گه‌ر د هه‌ڤڕكییان دا ئه‌و بۆ كيتابا خودێ وحوكمێ پێغه‌مبه‌رێ وى هاتنه‌ داخوازكرن، ئه‌و وى حوكمى قه‌بويل دكه‌ن ودبێژن: مه‌ گوهـ ل وێ بوو يا بۆ مه‌ هاتییه‌ گۆتن ومه‌ گوهدارییا وى كر يێ به‌رێ مه‌ دايه‌ ڤێ چه‌ندێ، وئه‌و ئه‌ون يێن ئيفله‌ح ديتى و د به‌حه‌شتێن خۆشییێ دا ب مراد كه‌فتين.
وهه‌چییێ د ئه‌مر وفه‌رمانان دا گوهدارییا خودێ وپێغه‌مبه‌رێ وى بكه‌ت، و ژ دويماهییا نه‌گوهدارییێ بترست، وخۆ ژ عه‌زابا خودێ بپارێزت، ئه‌و ئه‌ون يێن خۆشییێ د به‌حه‌شتێ دا ب ده‌ست خۆڤه‌ دئينن.
ودوڕوییان هندى ژێ هاتى ب خودێ سويند خوار: ئــه‌گـــه‌ر تو -ئه‌ى موحه‌ممه‌د- فه‌رمانێ ب ده‌ركه‌فتنا بۆ جيهادێ ل وان بكه‌ى ئه‌و دێ د گه‌ل ته‌ ده‌ركه‌ڤن، تو بێژه‌ وان: ژ دره‌و سويند نه‌خۆن، يا ئاشكه‌رايه‌ گوهدارییا هه‌وه‌ به‌س ب ئه‌زمانییه‌، هندى خودێ‌یه‌ ب وى تشتێ هوين دكه‌ن يێ شاره‌زايه‌، وئه‌و دێ هه‌وه‌ سه‌را وى جزا ده‌ت.
تو -ئه‌ى موحه‌ممه‌د- بێژه‌ مرۆڤان: هوين گوهدارییا خودێ بكه‌ن، وگوهدارییا پێغه‌مبه‌رى بكه‌ن، ڤێجا ئه‌گه‌ر وان پشت دا هه‌ما يا ل سه‌ر پێغه‌مبه‌رى ئه‌وه‌ وێ بكه‌ت يا فه‌رمان پێ لێ هاتییه‌ كرن كو په‌يامێ بگه‌هينت، و يا ل سه‌ر هه‌مییان ئه‌وه‌ وێ بكه‌ن يا فه‌رمان پێ ل وان هاتییه‌ كرن، وئه‌گه‌ر هوين گوهدارییا وى بكه‌ن هوين دێ ئێنه‌ سه‌ر حه‌قییێ، و ب تنێ يا ل سه‌ر پێغه‌مبه‌رى ئه‌وه‌ ئه‌و ب گه‌هاندنه‌كا ئاشكه‌را په‌ياما خودايێ خۆ بگه‌هينت.
خودێ سۆز ب سه‌ركه‌فتنێ دايه‌ وان يێن باوه‌رى ئيناى ژ هه‌وه‌ وچاكى كرين، كو ئه‌و ب جێگرى دێ وان ل عه‌ردێ بوتپه‌رێسان دانت، ودێ وان ل وێرێ كه‌ته‌ خه‌ليفه‌ وجێگر، وه‌كى وى د گه‌ل پێشییێن وان ژ خودان باوه‌ران كرى، وكو ئه‌و دينێ وان يێ ئه‌و بۆ وان پێ ڕازى بووى -كو ئيسلامه‌- دێ بنه‌جهـ وزال كه‌ت، وپشتى ترسێ ئه‌و دێ حالێ وان گوهۆڕت وكه‌ته‌ ته‌ناهى، ئه‌گه‌ر وان په‌رستنا خودێ ب تنێ كر، و ل سه‌ر گوهدانا ئه‌مرێ وى مان، وچو شريك بۆ وى چێ نه‌كرن، وهه‌چییێ پشتى ڤێ جێگرى وته‌ناهى وزالبوون وده‌سهه‌لاتێ كافر ببت، وقه‌نجییێن خودێ بڤه‌شێرت، ئه‌و ئه‌ون يێن ژ بن ئه‌مرێ خودێ ده‌ركه‌فتين.
وهوين ب تمامى ب كرنا نڤێژێ ڕاببن، وزه‌كاتێ بده‌نه‌ كه‌سێن پێتڤى، وگوهدارییا پێغه‌مبه‌رى -سلاڤ لێ بن- بكه‌ن؛ دا به‌لكى خودێ دلۆڤانییێ ب هه‌وه‌ ببه‌ت.
قه‌ت تو هزر نه‌كه‌ ئه‌وێن كافر بووين دێ خودێ د عه‌ردى دا بێزاركه‌ن، ئه‌و دشێت وان تێ ببه‌ت، وجهێ لێ زڤڕينا وان ل ئاخره‌تێ ئاگره‌، وئه‌ڤه‌ پيسه‌ جهه‌ ئه‌و دزڤڕنێ.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى هوين فه‌رمانێ ل عه‌بد وجارییێن خۆ بكه‌ن، و ل زارۆكێن خۆ ژى ئه‌وێن بالغ نه‌بووين كو ل ده‌مێ هاتنێ ل سێ وه‌ختان بلا ئه‌و ده‌ستويرییێ ژ هه‌وه‌ بخوازن: به‌رى نڤێژا سپێدێ؛ چونكى ل وى ده‌مى هوين جلكێن خۆ يێن نڤستنێ ددانن وجلكێن ڕۆژێ دكه‌نه‌ به‌ر خۆ، و ل ده‌مێ هوين جلكێن خۆ ل نيڤرۆ بۆ بێنڤه‌دانێ ددانن، وپشتى نڤێژا عه‌يشا؛ چونكى ئه‌و ده‌مێ نڤستنێ‌یه‌، ئه‌ڤ هه‌ر سێ ده‌مه‌ بۆ هه‌وه‌ ده‌مێن خۆڤه‌شارتن وستاره‌كرنێنه‌، و ل ده‌مێن دى چو نينه‌ ئه‌گه‌ر ئه‌و بێ ده‌ستويرى بێنه‌ ژۆر؛ چونكى ئه‌و دهه‌وجه‌نه‌ بێنه‌ نك هه‌وه‌، وبۆ خزمه‌تكرنێ ئه‌و ب سه‌ر هه‌وه‌ دا دئێن، ووه‌كى خودێ حوكمێ خواستنا ده‌ستويرییێ بۆ هه‌وه‌ ئاشكه‌راكرى وه‌سا ئه‌و ئايه‌ت وئه‌حكام وده‌ليلێن دينێ خۆ بۆ هه‌وه‌ ئاشكه‌را دكه‌ت. وخودێ ب وى تشتى يێ پڕزانايه‌ يێ چاكییا خه‌لكى تێدا بت، ويێ كاربنه‌جهه‌ د ڕێڤه‌برنا كارێ وان دا.
وئه‌گه‌ر زارۆكێن هه‌وه‌ گه‌هشتنه‌ ژییێ بالغبوونێ، بلا ئه‌و ژى ل هه‌ر گاڤه‌كا وان ڤيا بێنه‌ ژۆر وه‌كى مه‌زنان ده‌ستويرییێ بخوازن، ووه‌كى خودێ تۆره‌يێ خواستنا ده‌ستويرییێ بۆ هه‌وه‌ ئاشكه‌را دكه‌ت وه‌سا ئه‌و ئايه‌تێن خۆ بۆ هه‌وه‌ ئاشكه‌را دكه‌ت. وخودێ ب وى تشتى يێ پڕزانايه‌ يێ چاكییا خه‌لكى تێدا بت، و د شريعه‌تێ خۆ دا يێ كاربنه‌جهه‌.
وئه‌و پيره‌ژنێن ژ به‌ر ژییێ خۆ يێ مه‌زن ڕوينشتين، ودلێ خۆ نابه‌نه‌ شويكرنێ، وچو زه‌لام ژى دلێ خۆ نابه‌نێ، ئه‌ڤان چو گونه‌هـ ل سه‌ر نينه‌ كو هنده‌كێ ژ جلكێن خۆ بدانن وه‌كى وى عه‌بايێ ب سه‌ر جلكان دا دكه‌نه‌ به‌ر خۆ، بێى خه‌مل وخێزه‌كێ ل به‌ر خۆ بكه‌ن، وئه‌گه‌ر ڤى ژى بكه‌نه‌ به‌ر خۆ -بۆ ستاره‌ى وپاقژییێ- بۆ وان چێتره‌. وخودێ گوهدێرێ ئاخفتنێن هه‌وه‌يه‌، و ب ئنيه‌ت وكريارێن هـه‌وه‌ يێ پـڕزانـايـه‌.
چو گونه‌هـ ل سه‌ر خودان عوزران ژ كۆره‌ وسه‌قه‌ت ونه‌خۆشان نينه‌ كو ئه‌و هنده‌ك كارێن واجب نه‌كه‌ن وه‌كى جيهادێ وهه‌ر تشته‌كێ ل سه‌ر چاڤى بۆ كۆره‌ى وپێیى بۆ سه‌قه‌تى وساخله‌مییێ بۆ نه‌خۆشى ڕاوه‌ستت، وچو گونه‌هـ ل سه‌ر هه‌وه‌ ب خۆ ژى نينه‌ -گه‌لی خودان باوه‌ران- كو هوين خوارنێ بخۆن ل مالێن عه‌يالێن خۆ، يان ل مالێن بابێن خۆ، يان ل مالێن دايكێن خۆ، يان ل مالێن برايێن خۆ، يان ل مالێن خويشكێن خۆ، يان ل مالێن مامێن خۆ، يان ل مالێن مه‌تێن خۆ، يان ل مالێن خالێن خۆ، يان ل مالێن خاله‌تێن خۆ، يان ل وان مالێن هوين ب ده‌ستويرییا خودانان لێ بووينه‌ وه‌كيل هندى ئه‌و نه‌دحازر، يان ل مالێن هه‌ڤالان، وچو گونه‌هه‌ك ل سه‌ر هه‌وه‌ نينه‌ كو هوين پێكڤه‌ يان جودا جودا خوارنێ بخۆن، ڤێجا ئه‌گه‌ر هوين چوونه‌ د هنده‌ك مالان ڤه‌ يێن مرۆڤ لێ بن يان لێ نه‌بن هوين ب سلاڤا ئيسلامێ سلاڤ بكه‌نه‌ يه‌ك ودو وبێژن: (السلام عليكم ورحمة‌ الله وبركاته‌) يان (السلام علينا وعلی عباد الله الصالحين) ئه‌گه‌ر كه‌س ل ژۆر نه‌بوو، وئه‌ڤ سلاڤه‌يه‌ يا خودێ داناى، وئه‌و يا ب خێره‌ وڤيانێ د دلان دا دچينت، ويا پاقژه‌ وبۆ گوهدارى يا خۆشه‌، و ب ئاشكه‌راكرنه‌كا ب ڤى ڕه‌نگى خودێ ئايه‌ت وڕێنيشانێن دينێ خۆ بۆ هه‌وه‌ ئاشكه‌را دكه‌ت؛ دا هوين تێ بگه‌هن وكارى پێ بكه‌ن.
هه‌ما خودان باوه‌رێن دورست ئه‌ون يێن باوره‌ى ب خودێ وپێغه‌مبه‌رێ وى ئيناى، وكار ب شريعه‌تێ وى كرى، وئه‌گه‌ر ئه‌و د گه‌ل پێغه‌مبه‌رى بن وى ئه‌و بۆ كاره‌كێ مه‌صلحه‌تا موسلمانان تێدا كۆم كربن، كه‌سه‌ك ژ وان ناچت حه‌تا ده‌ستويرییێ ژ وى نه‌خوازت، هندى ئه‌ون يێن ده‌ستويرییێ ژ ته‌ دخوازن -ئه‌ى موحه‌ممه‌د- ئه‌و ئه‌ون يێن ب دورستى باورییێ ب خودێ وپێغه‌مبه‌رێ وى دئينن، ڤێجا ئه‌گه‌ر وان بۆ كاره‌كێ خۆ ده‌ستويرى ژ ته‌ خواست تو ده‌ستويرییێ بده‌ وى يێ ته‌ بڤێت ژ وان يێن ژ به‌ر عوزره‌كێ ده‌ستويرى خواستى، وتو داخوازا ژێبرنا گونه‌هان بۆ وان ژ خودێ بكه‌. هندى خودێ‌یه‌ باش گونه‌هـ ژێبرێ گونه‌هێن به‌نییێن خۆ يێن تۆبه‌كه‌ره‌، و ب وان يێ دلۆڤانكاره‌.
ده‌مێ هوين -گه‌لی خودان باوه‌ران- گازى پێغه‌مبه‌رێ خودێ دكه‌ن نه‌بێژن: ئه‌ى موحه‌ممه‌د، ونه‌بێژن: ئه‌ى موحه‌ممه‌دێ كوڕێ عه‌بدللاهى، وه‌كى هوين گازى يه‌ك ودو دكه‌ن، به‌لێ قه‌درێ وى بگرن، وبێژن: ئه‌ى پێغه‌مبه‌رێ خودێ. ب ڕاستى خودێ وان دوڕوییان دناست يێن ب دزى ڤه‌ وبێ ده‌ستويرى ژ ديوانا پێغه‌مبه‌رى -سلاڤ لێ بن- ده‌ردكه‌ڤن، هنده‌ك ژ وان خۆ ب هنده‌كان ڤه‌ دگرن، ڤێجا ئه‌وێن بێ ئه‌مرییا پێغه‌مبه‌رێ خودێ دكه‌ن بلا ژ هندێ بترسن كو فتنه‌ك ونه‌خۆشى ب سه‌ر وان دا بێت، يان عه‌زابه‌كا ب ئێش ونه‌خۆش ل ئاخره‌تێ بگه‌هته‌ وان.
نێ هه‌ر تشته‌كێ ل عه‌سمانان وعه‌ردى ملكێ خودێ‌یه‌، ب ڕاستى زانينا وى دۆر ل وى تشتى گرتییه‌ يێ هوين دكه‌ن، وڕۆژا به‌نى بۆ نك وى دزڤڕن ل ئاخره‌تێ، ئه‌و به‌حسێ كارێ وان بۆ وان دكه‌ت، ووان سه‌را جزا دده‌ت، وخودێ ب هه‌ر تشته‌كى يێ پڕزانايه‌، حالێ وان وكارێ وان ل به‌ر وى به‌رزه‌ نابت.
به‌ره‌كاتێن خودێ دمه‌زن بووينه‌، وخێراتێن وى دمشه‌ بووينه‌، وسالۆخه‌تێن وى دكامل بووينه‌، ئه‌و خودايێ ئه‌و قورئان بۆ به‌نییێ خۆ موحه‌ممه‌دى -سلاڤ لێ بن- ئينايه‌ خوارێ يا حه‌قى ونه‌حه‌قى ژێك جوداكرى؛ دا ئه‌و بۆ مرۆڤ وئه‌جنان ببته‌ پێغه‌مبه‌ر، ووان ژ عه‌زابا خودێ بترسينت.
ئه‌و خودايێ ملكێ عه‌سمانان وعه‌ردى يێ وییه‌، ووى چو زارۆك بۆ خۆ نه‌داينه‌، وچو هه‌ڤپشك ژى وى د ملكێ خۆ دا نه‌بووينه‌، وئه‌وه‌ يێ هه‌ر تشته‌كێ هه‌ى ئافراندى، و ب ئافراندنه‌كا بابه‌تى هه‌ر يه‌كى بت وى ل دويڤ حكمه‌تا خۆ وبێ كێماسى ئه‌و ئافراند.
وبوتپه‌رێسێن عه‌ره‌بان ژبلی خودێ هنده‌ك خوداوه‌ندێن نه‌شێن تشته‌كى بئافرينن بۆ خۆ دانان، وخودێ ئه‌و وئه‌و ئافراندينه‌، وئه‌و خوداوه‌ند نه‌شێن چو زيانێ ژ خۆ پاشڤه‌ لێ بده‌ن ونه‌شێن چو مفايه‌كى بگه‌هيننه‌ خۆ، ونه‌شێن چو زێندییان بمرينن وچو مرییان زێندى بكه‌ن، وئه‌و نه‌شێن مرییه‌كى ژ گۆڕا وى زێندى ده‌ربێخن.
وئه‌وێن كوفر ب خودێ كرى گۆتن: هه‌ما ئه‌ڤ قورئانه‌ دره‌وه‌ك وبێ به‌ختییه‌كه‌ موحه‌ممه‌دى ژ نك خۆ چێكرى، وهـنـده‌ك مرۆڤێن دى هاريكارییا وى ل سه‌ر چێكرنا وێ كرییه‌، ب ڕاستى وان زۆردارییه‌كا كرێت ودره‌وه‌كا ئاشكه‌را كر؛ چونكى قورئان نه‌ ئه‌وه‌ يا مرۆڤه‌ك بشێت چێ بكه‌ت.
ووان د ده‌ر حه‌قا قورئانێ دا گۆت: ئه‌و چيڤانۆكێن پێشییانه‌ يێن كو د كتێبێن وان دا هاتين، موحه‌ممه‌دى بۆ خۆ ل به‌ر نڤيسییه‌، ڤێجا ئه‌و سپێده‌ وئێڤاران بۆ وى دئێته‌ خواندن.
تو -ئه‌ى موحه‌ممه‌د- بێژه‌ ڤان كافران: يێ قورئان ئينايه‌ خوارێ خودێ‌یه‌ ئه‌وێ زانينا وى دۆر ل هه‌مى تشتان ل عه‌سمانان وعه‌ردى گرتى، هندى ئه‌وه‌ ئه‌و باش گونه‌هـ ژێبر بوويه‌ بۆ وى يێ تۆبێ ژ گونه‌هان بكه‌ت، ويێ دلۆڤانكار بوويه‌ ب وان كو له‌ز د جزادانا وان دا نه‌كریی
وبوتپه‌رێسان گۆت: ئه‌ڤه‌ چيه‌ ئه‌ڤ مرۆڤێ دبێژت ئه‌ز بێغه‌مبه‌رێ خودێمه‌ (ومه‌خسه‌دا وان موحه‌ممه‌ده‌ سلاڤ لێ بن) وه‌كى مه‌ خوارنێ دخۆت، وبۆ كۆمكرنا ڕزقى ل بازاران دگه‌ڕيێت؟ پا دێ بلا خودێ فريشته‌يه‌ك د گه‌ل وى هنارتبا دا شاهده‌يیێ بۆ وى بده‌ت.
يان بلا خزينه‌يه‌كا مالی ژ عه‌سمانى ب سه‌ر وى دا هاتبا خوارێ، يان بلا وى باغه‌كێ مه‌زن هه‌با ژ به‌رهه‌مێ وى خواربا، وڤان زۆردارێن دره‌وپێكه‌ر گۆت: هوين گه‌لی خودان باوه‌ران هه‌ما دويكه‌فتنا زه‌لامه‌كى دكه‌ن سێره‌به‌ندى يا لێ هاتییه‌كرن.
تو -ئه‌ى موحه‌ممه‌د- به‌رێ خۆ بدێ چاوا ئه‌ڤ دره‌وپێكه‌ره‌ گۆتنێن عه‌جێب د ده‌ر حه‌قا ته‌ دا دبێژن، ئه‌و گۆتنێن -ژ به‌ر عه‌جێبییا وان- وه‌كى مه‌ته‌لانه‌؛ دا ئه‌و ب وێ چه‌ندێ ته‌ دره‌وين ده‌ربێخن؟ ڤێجا ئه‌و ب وێ چه‌ندێ ژ حه‌قییێ دويركه‌فتن، ئێدى ئه‌و چو ڕێكان بۆ خۆ نابينن پێ بگه‌هنه‌ حه‌قییێ؛ دا وێ گۆتنا خۆ دورست بكه‌ن يا وان ژ دره‌و وبێ به‌ختى د ده‌ر حه‌قا ته‌ دا گۆتى.
به‌ره‌كه‌تێن خودێ دمه‌زن بن، وخێراتێن وى دمشه‌ بن، ئه‌و خودايێ ئه‌گه‌ر وى بڤێت دشێت ژ وێ باشتر بده‌ته‌ ته‌ -ئه‌ى موحه‌ممه‌د- يا ئه‌و بۆ ته‌ دخوازن، د دنيايێ دا هنده‌ك باغێن ڕويبار د بن دا دچن، وقه‌سرێن مه‌زن بده‌ته‌ ته‌.
ووان تو دره‌وين ده‌رنه‌ئێخستى؛ چونكى تو خوارنێ دخۆى، و ل بازاران دگه‌ڕيێى، به‌لكى وان دره‌و ب ڕۆژا قيامه‌تێ ووى جزايێ تێدا هه‌ى كر، ومه‌ ئاگره‌كێ شارياى و ب وان هل ببت بۆ وان ئاماده‌كرییه‌ يێن دره‌وێ ب قيامه‌تێ بكه‌ت.
ئه‌گه‌ر جه‌هنه‌مێ ئه‌و دره‌وپێكه‌ر ل ڕۆژا قيامه‌تێ ژ جهه‌كێ دوير ڤه‌ ديتـن، وان دێ گوهـ ل ده‌نگێ كه‌لين وپرچكێن وى بت، ژ به‌ر كه‌رب ژێ ڤه‌بوونا وى ژ وان.
وئه‌گه‌ر ئه‌و د جهه‌كێ گه‌له‌كێ ته‌نگ ڕا هاتنه‌ هاڤێتـن د جه‌هنه‌مێ دا -وده‌ستێن وان ب ستويێن وان ڤه‌ دگڕێداينه‌- ل وێرێ ئه‌و دێ نفرينان ب تێچوونێ ل خۆ كه‌ن.
ڤێجا بۆ بێ هيڤيكرنا وان دێ بۆ وان ئێته‌ گۆتن: هوين ئه‌ڤرۆ جاره‌كا ب تنێ نفرينان ل خۆ نه‌كه‌ت، به‌لێ گه‌له‌ك جاران نفرينان ل خۆ بكه‌ن، وئه‌و نفرينكرن ژ خه‌م وكۆڤانان پێڤه‌تر چو ل هه‌وه‌ زێده‌ ناكه‌ت، وهوين قورتال نابن.
تو -ئه‌ى موحه‌ممه‌د- بێژه‌ وان: ئه‌رێ ئه‌ڤ ئاگره‌ يێ به‌حسێ وى بۆ هه‌وه‌ هاتییه‌ كرن چێتره‌ يان ئه‌و به‌حشتا خۆشییا وێ يا به‌رده‌وام يا كو ژڤان بۆ وان پێ هاتییه‌ دان يێن ژ عه‌زابا خودايێ خۆ دترسن، ئه‌و بۆ وان جزايێ كارێن وان بوو، وجهه‌ك بوو ئه‌و ل ئاخره‌تێ دێ زڤڕنێ؟
بۆ ڤان يێن گوهدارییێ دكه‌ن د به‌حه‌شتێ دا ئه‌و خۆشى هه‌نه‌ يێن دلێ وان دچتێ، خۆشى پێبرنا وان تێدا يا به‌رده‌وامه‌، چوونا وان بۆ ڤێ به‌حه‌شتێ سۆزه‌ك بوويه‌ ل سه‌ر خودايێ ته‌ -ئه‌ى موحه‌ممه‌د- ته‌قوادار وێ ژێ دخوازن، وخودێ سۆزا خۆ ناشكێنت.
وڕۆژا قيامه‌تێ خودێ بوتپه‌رێسان ووان تشتێن وان ژبلی خودێ په‌رستـن بۆ دكر كۆم دكه‌ت، ودبێژته‌ وان يێن په‌رستن بۆ دهاته‌كرن: ئه‌رێ هه‌وه‌ ئه‌ڤ به‌نییێن من ژ ڕێكا حه‌ق به‌رزه‌ كربوون، وفه‌رمان ل وان كربوو كو په‌رستنێ بۆ هه‌وه‌ بكه‌ن، يان وان ڕێ ل خۆ به‌رزه‌ كربوو، وهه‌ما ژ نك خۆ وان په‌رستـن بۆ هه‌وه‌ دكر؟
ئه‌وێن په‌رستـن بۆ هاتییه‌كرن گۆت: پاكى وپيرۆزى يا ته‌ بت -خودايێ مه‌- ژ تشتێ ڤان كرى، بۆ مه‌ چێ نابت ئه‌م ژبلی ته‌ سه‌ركاره‌كى بۆ خۆ بگرين، به‌لێ ته‌ ب مالی وساخله‌مییێ قه‌نجى د گه‌ل ڤان بوتپه‌رێسان وبابێن وان كربوو، حه‌تا وان زكرێ ته‌ ژ بيركرى وشريك بۆ ته‌ داناين، وئه‌و ملله‌ته‌كێ تێچووى بوون به‌خت ڕه‌شییێ وشه‌رمزارییێ خۆ ب سه‌ر وان دادابوو.
ڤێجا بۆ بوتپه‌رێسان دێ ئێته‌ گۆتن: نێ ڤان يێن هه‌وه‌ په‌رستـن بۆ كرى هوين ب وى تشتێ هوين دبێژن دره‌وين ده‌رێخستـن، ڤێجا هوين ئه‌ڤه‌نه‌ نه‌ هوين دشێن عه‌زابێ ژ سه‌ر خۆ لابده‌ن، ونه‌ هوين دشێن خۆ ب سه‌ربێخن، وهه‌چییێ شريكان بۆ خودێ بدانت وزۆردارییێ ل خۆ بكه‌ت وپه‌رستنا يه‌كێ دى ژبلی وى بكه‌ت، و ل سه‌ر ڤێ چه‌ندێ بمرت، خودێ ب عه‌زابه‌كا دژوار دێ وى عه‌زاب ده‌ت.
وبه‌رى ته‌ -ئه‌ى موحه‌ممه‌د- مه‌ پێغه‌مبه‌ره‌كێ خۆ نه‌هنارتییه‌ ئه‌گه‌ر ئه‌و مرۆڤ نه‌بت، خوارنێ بخۆت، و ل بازاران بگه‌ڕيێت. ومه‌ هنده‌ك ژ هه‌وه‌ -گه‌لی مرۆڤان- بۆ هنده‌كان يێن كرينه‌ فتنه‌ وجه‌ڕباندن، ب هيدايه‌تێ وسه‌رداچوونێ، وزه‌نگينى وفه‌قيرییێ، ب ساخى ونه‌ساخییێ، كانێ هوين دێ صه‌برێ كێشێن، ووێ كه‌ن يا خودێ ل سه‌ر هه‌وه‌ واجب كرى، وشوكرا وى كه‌ن، دا ئه‌و خێرێ بده‌ته‌ هه‌وه‌، يان ژى هوين صه‌برێ ناكێشن، ودێ خۆ هێژاى جزادانێ كه‌ن؟ وخودايێ ته ‌-ئه‌ى موحه‌ممه‌د- بينه‌ر بوويه‌ ب وى يێ صه‌برێ بكێشت ويێ نه‌كێشت، و ب وى يێ كافر ببت يان شوكرێ بكه‌ت.
وئه‌وێن ژ كافرى هيڤییا ديدارا خودايێ خۆ -پشتى مرنێ- نه‌كه‌ن، گۆتن: بلا فريشته‌ بۆ مه‌ هاتبانه‌ وگۆتبانه‌ مه‌: موحه‌ممه‌د يێ ڕاستگۆيه‌، يان مه‌ خودايێ خۆ ب چاڤ ديتبا، ووى ڕاستییا پێغه‌مبه‌رينییا موحه‌ممه‌دى بۆ مه‌ گۆتبا. ب ڕاستى وان كه‌يف ب خۆ هات وخۆ مه‌زن كر ده‌مێ وان بسته‌يى ل سه‌ر ڤێ گۆتنێ كرى، وزێده‌گاڤى د كوفر وسه‌رداچوونا خۆ دا كرى.
ڕۆژا قيامه‌تێ ئه‌و فريشته‌يان دبينن وه‌كى وان داخوازكرى نه‌ دا مزگينییێ ب به‌حه‌شتێ بده‌نه‌ وان، به‌لكى دا بێژنه‌ وان: خودێ به‌حه‌شت ل سه‌ر هه‌وه‌ حه‌رامكرییه‌.
وئه‌م هاتينه‌ وى كارێ وان كرى يێ ب سه‌رڤه‌ باش، ومه‌ ئه‌و هه‌مى پويچكر، ووه‌كى تۆزا هوير وبه‌لاڤكرى لێكر، ئه‌و چو مفاى ژێ نابينن.
خه‌لكێ به‌حه‌شتێ جهێ وان ل ڕۆژا قيامه‌تێ ژ جهێ خه‌لكێ ئاگرى باشتر وڕحه‌تتره‌، ڕحه‌تییا وان يا تمامه‌، وخۆشییا وان ب تشته‌كى شێلی نابت.
وتو -ئه‌ى موحه‌ممه‌د- به‌حسێ وێ ڕۆژێ بكه‌ يا عه‌سمان تێدا چڕچڕ دبت، و ژ په‌قێن وى عه‌ورێن سپى وته‌نك ده‌ردكه‌ڤن، ووێ ڕۆژێ خودێ فريشته‌يێن عه‌سمانى دئينته‌ خوارێ، وئه‌و ل مه‌حشه‌رێ دۆرێ ل خه‌لكى دگرن، وخودايێ پاك وبلند دئێت دا حوكمى د ناڤبه‌را خه‌لكى دا بكه‌ت.
ملكێ ب دورستى وێ ڕۆژێ بۆ خودايێ پڕدلۆڤان ب تنێ‌یه‌ ونه‌ بۆ كه‌سێ دییه‌، وئه‌ڤ ڕۆژه‌ يا گران و ب زه‌حمه‌ت بوويه‌ ل سه‌ر كافران؛ ژ به‌ر وێ عه‌زابا نه‌خۆش يا ب سه‌رێ وان دئێت.
وتو به‌حسێ وێ ڕۆژێ بكه‌ يا زۆردار تێدا ژ په‌شێمانى له‌قان ل ده‌ستێن خۆ دده‌ت ودبێژت: خوزى من هه‌ڤالينییا پێغه‌مبه‌رێ خودێ موحه‌ممه‌دى كربا ودويكه‌فتنا وى كربا ومن ئيسلام بۆ خۆ كربا ڕێك بۆ به‌حه‌شتێ.
وئه‌و ب كه‌سه‌ر ڤه‌ دبێژت: خوزى من فلان كافر بۆ خۆ نه‌كربا دۆست وهه‌ڤال.
ب ڕاستى ڤى هه‌ڤالی ئه‌ز ژ قورئانێ دويركرم پشتى كو ئه‌و بۆ من هاتى. وشه‌يتانێ له‌عين هه‌رده‌م مرۆڤى شه‌رمزار دكه‌ت. وئه‌ڤ ئايه‌ته‌ مرۆڤى ژ هه‌ڤالينییا مرۆڤێن خراب پاشڤه‌ لێ دده‌ت؛ چونكى هه‌ڤالێ خراب دبته‌ ئه‌گه‌را برنا هه‌ڤالێ خۆ بۆ ناڤ ئاگرى.
وپێغه‌مبه‌رى گازنده‌ ژ كارێ ملله‌تێ خۆ كر وگۆت: ئه‌ى خودايێ من هندى ملله‌تێ منه‌ پشتا خۆ دابوو ڤێ قورئانێ، نه‌هزرا خۆ تێدا دكر ونه‌كار پێ دكر ونه‌ ئه‌و دگه‌هانده‌ خه‌لكى. وئه‌ڤ ئايه‌ته‌ گه‌فه‌كا مه‌زنه‌ بۆ وى يێ پشت بده‌ته‌ قورئانێ وكارى پێ نه‌كه‌ت.
وكانێ چاوا مه‌ هنده‌ك دوژمن ژ تاوانبارێن ملله‌تێ ته‌ بۆ ته‌ داناينه‌، وه‌سا مه‌ بۆ هه‌ر پێغه‌مبه‌ره‌كى دوژمنه‌ك ژ تاوانبارێن ملله‌تێ وى دانايه‌، ڤێجا تو وه‌كى وان پێغه‌مبه‌ران صه‌برێ بكێشه‌. وخودايێ ته‌ به‌سه‌ بۆ ته‌ هاريكار وڕێنيشانده‌ر وپشته‌ڤان بت دژى دوژمنێن ته‌. وئه‌ڤه‌ صه‌برئينانه‌ بۆ پێغه‌مبه‌رى -سلاڤ لێ بن-.
وئه‌وێن كافر بووين گوتن: بلا ئه‌ڤ قورئانه‌ ژى وه‌كى ته‌وراتێ وئنجيلێ وزه‌بوورێ ب يه‌كجارى بۆ موحه‌ممه‌دى هاتبا خوارى! خودێ گۆت: وه‌سا مه‌ ئه‌و بژاله‌ ئينا خوارێ ؛ دا ئه‌م دلێ ته‌ پێ ب هێز بێخين وتو پتر پێ ڕحه‌ت ببى، وتێ بگه‌هى و ژ به‌ر بكه‌ى، ومه‌ ئه‌و هێدى هێدى ئاشكه‌راكر.
وبوتپه‌رێس هێجه‌ته‌كێ بۆ ته‌ -ئه‌ى موحه‌ممه‌د- نائينن ئه‌گه‌ر ئه‌م به‌رسڤا ڕاست وئاشكه‌راكرنه‌كا باشتر بۆ ته‌ نه‌ئينين.
ئه‌و كافر ئه‌ون يێن ل سه‌ر ڕوییێن وان بۆ جه‌هنه‌مێ دئێنه‌ خشاندن، وجهێ وان ژ يێ هه‌مى مرۆڤان خرابتره‌، وئه‌و ژ هه‌مییان ددويرترن ژ حه‌قییێ.
و ب ڕاستى مه‌ ته‌ورات دابوو مووساى، ومه‌ برايێ وى هاروون د گه‌ل وى كربوو هاريكار بۆ وى.
ومه‌ گۆته‌ وان: هوين هه‌ڕنه‌ نك فيرعه‌ونى وملله‌تێ وى يێن كو دره‌و ب نيشانێن خوداينییا مه‌ كرى، ئينا ئه‌و چوونه‌ نك وى، ووان به‌رێ وى دا باوه‌رى ئينانا ب خودێ وگوهدارییا وى وخۆ دويركرنا ژ شركێ، به‌لێ وى ئه‌و هه‌ردو دره‌وين ده‌رێخستـن، ڤێجا مه‌ ب تێبرنه‌كا مه‌زن ئه‌و تێبرن.
وملله‌تێ نووحى مه‌ ب تووفانێ خه‌ندقاندن ده‌مێ وان ئه‌و دره‌وين ده‌رێخستى. وهه‌چییێ پێغه‌مبه‌ره‌كى دره‌وين ده‌ربێخت ئه‌و وى هه‌مى پێغه‌مبه‌ر دره‌وين ده‌رێخستـن. ومه‌ خه‌ندقاندنا وان بۆ مرۆڤان كره‌ عيبره‌ت، ومه‌ عه‌زابه‌كا ب ئێش ل ڕۆژا قيامه‌تێ بۆ وان وهه‌ر كه‌سه‌كێ ڕێكا وان بگرت دانايه‌.
ومه‌ ملله‌تێ هوودى عاد، وملله‌تێ صالحى ثه‌موود، وخودانێن بيرێ وگه‌له‌ك ملله‌ت د ناڤبه‌را ملله‌تێ نووحى وعادى وثه‌موودى وخودانێن بيرێ دا تێبرن، به‌س خودێ وان دناست.
ومه‌ هێجه‌ت وده‌ليل بۆ وان هه‌مى ملله‌تان ئاشكه‌را كربوون، ومه‌ چو عوزر بۆ وان نه‌هێلابوون، د گه‌ل هندێ وان باوه‌رى نه‌ئينا، ڤێجا مه‌ ئه‌و ب عه‌زابێ تێبرن.
و ب ڕاستى بوتپه‌رێسێن (مه‌كه‌هێ) د سه‌فه‌رێن خۆ دا د به‌ر شوينوارێن گوندێ ملله‌تێ لووطى ڕا دبۆرين، كو گوندێ (سه‌دوومێ) بوو ئه‌وێ به‌ر ژ عه‌سمانى لێ هاتينه‌ باراندن، به‌لێ وان چو عيبره‌ت بۆ خۆ وه‌رنه‌دگرتن، به‌لكى هه‌ر ئه‌و ب هيڤى نه‌بوون كو ل ڕۆژا قيامه‌تێ بۆ جزادانێ ڕاببن.
وده‌مێ ئه‌ڤ بوتپه‌رێسه‌ ته‌ دبينن -ئه‌ى موحه‌ممه‌د- يارییان بۆ خۆ ب ته‌ دكه‌ن ودبێژن: ئه‌ڤه‌يه‌ يێ كو دبێژت خودێ ئه‌و بۆ مه‌ يێ هنارتى پێغه‌مبه‌ر؟
نێزيك بوو ئه‌و ب ئه‌زمانێ خۆ يێ موكم به‌رێ مه‌ ژ په‌رستنا صه‌نه‌مێن مه‌ وه‌رگێڕت، ئه‌گه‌ر مه‌ خۆ ل سه‌ر په‌رستنا وان موكم نه‌كربا، وپاشى ده‌مێ ئه‌و وێ عه‌زابێ دبينن يا هێژاى وان ئه‌و دێ زانن: كى ڕێ به‌رزه‌تره‌ ئه‌و يان موحه‌ممه‌د.
تو -ئه‌ى موحه‌ممه‌د- ب عه‌جێبى ڤه‌ به‌رێ خۆ بده‌ وى يێ وه‌كى گوهدارییا خودێ گوهدارییا دلچوونێن خۆ كرى، ئه‌رێ ڤێجا ما تو دێ ل سه‌ر وى پارێزه‌ر بى حه‌تا وى دزڤڕينییه‌ باوه‌رییێ؟
يان تو هزر دكه‌ى كو پترییا وان وه‌سا گوهێ خۆ دده‌نه‌ ئايه‌تێن خودێ كو تێ بگه‌هن، يان تشته‌كى ژێ بزانن؟ هه‌ما ئه‌و د مه‌سه‌لا مفا وه‌رگرتنا ژ تشتێ گوهـ لێ دبن دا وه‌كى حه‌يوانانه‌، به‌لكى ئه‌و هێشتا ژ حه‌يوانان ژى ڕێ به‌رزه‌ترن.
ئه‌رێ ما ته‌ نه‌ديتییه‌ خودێ چاوا سيبه‌ر درێژكرییه‌ ژ هاتنا ئه‌لندێ حه‌تا هه‌لاتنا ڕۆژێ؟ وئه‌گه‌ر وى ڤيابا ئه‌و دا وێ سيبه‌رێ ڕاوه‌ستينت وڕۆژێ ئه‌و نه‌دبر، پاشى مه‌ ڕۆژ كره‌ نيشان ب ڕێكا وێ حالێ گوهۆڕينا سيبه‌رێ دئێته‌ زانين.
پاشى سيبه‌ر هێدى هێدى كورت دبت، وهندى ڕۆژ بلندتر لێ دئێت سيبه‌ر كورتتر لێ دئێت. وئه‌ڤه‌ ژ نيشانانه‌ ل سه‌ر شيانا خودێ ومه‌زنییا وى، وكـو ئـه‌و ب تـنـێ يـێ هـێـژاى پـه‌رسـتنێ‌یه‌.
وخودێ‌یه‌ شه‌ڤ بۆ هه‌وه‌ كرییه‌ ستاره‌ ئه‌و ب تارییا خۆ وه‌كى كراسى هه‌وه‌ ڤه‌دشێرت، ووى نڤستـن بۆ له‌شێن هه‌وه‌ كره‌ ڕحه‌تى وته‌ناهى، ووى ڕۆژ بۆ هه‌وه‌ دا؛ دا هوين ل عه‌ردى به‌لاڤ ببـن، وڕزقى بۆ خۆ داخواز بكه‌ن.
وئه‌وه‌ يێ ئه‌و با هنارتى يێ وان عه‌وران د گه‌ل خۆ هل دگرت يێن مزگينییا هاتنا بارانێ دده‌نه‌ مرۆڤان، ومه‌ ئاڤه‌كا ئه‌و پێ دئێنه‌ پاقژكرن ژ عه‌سمانى ئينا خوارێ.
دا ئه‌م شينكاتى پێ ژ جهه‌كێ بێ شينكاتى بينينه‌ ده‌ر، ڤێجا باژێرێ هشك وزوها پێ زێندى ببت، وئه‌م چێكرییێن خۆ ژ حه‌يوان ومرۆڤان ب وێ ئاڤێ ئاڤ دده‌ين.
و ب ڕاستى مه‌ باران ل جهه‌كى ئينا خوار و ل جهه‌كێ دى مه‌ نه‌ئينا خوار؛ دا ئه‌وێن مه‌ باران لێ باراندى قه‌نجییا خودێ ل بيرا خۆ بينن، وسوپاسییا وى بكه‌ن، ودا ئه‌وێن باران لێ نه‌بارى ژى بيرا خۆ لێ بيننه‌ڤه‌، وله‌زێ د تۆبه‌كرنێ دا بكه‌ن؛ دا خودێ ڕه‌حمێ ب وان ببه‌ت وبارانێ بده‌تێ، به‌لێ پترییا مرۆڤان ژ ڤه‌شارتنا قه‌نجییێن مه‌ ل سه‌ر وان پێڤه‌تر ل به‌ر چو ددى نه‌هاتن.
وئه‌گه‌ر مه‌ ڤيابا ل هه‌ر گونده‌كى ئه‌م دا پێغه‌مبه‌ره‌كى هنێرين وان بترسينت، به‌رێ وان بده‌ته‌ خودێ، ووان ژ عه‌زابا وى بترسينت، به‌لێ مه‌ تو بۆ خه‌لكێ عه‌ردى هه‌مییێ هنارتى، ومه‌ فه‌رمان ل ته‌ كر كو تو ڤێ قورئانێ بگه‌هينییه‌ وان.
ڤێجا تو د تشته‌كى دا ژ وى يێ تو پێ هاتییه‌ هنارتن گوهدارییا كافران نه‌كه‌، و د گه‌هاندنا په‌يامێ دا هندى ژ ته‌ بێت تو خۆ بوه‌ستينه‌، وتو ب ڤێ قورئانێ جيهاده‌كا مه‌زن دژى كافران بكه‌، وسست نه‌به‌.
وخودێ‌یه‌ يێ هه‌ردو ده‌ريا تێكه‌لی يه‌ك كرين: يا ئاڤ شرين وخۆش، ويا زێده‌ سوير، ووى د ناڤبه‌را هه‌ر دووان دا په‌رژانه‌ك دانايه‌ ناهێلت يه‌ك يا دى خراب بكه‌ت، ومه‌ ناڤبـڕه‌ك د ناڤبه‌رێ دا دانايه‌ ناهێلت يه‌ك بچته‌ ناڤ يا دى.
وئه‌وه‌ يێ ژ ئاڤێ (يا زه‌لامى وژنێ) دوونده‌ها مرۆڤى ئافراندى، ڤێجا ژ ڤێ چه‌ندێ خزماينى ومرۆڤـاينى چێبوو. وخودايێ ته‌ ل سه‌ر ئافراندنا چى تشتێ وى بڤێت يێ خودان شيان بوويه‌.
و د گه‌ل ڤان هه‌مى ده‌ليلان كافر ژبلی خودێ په‌رستنا وى تشتى دكه‌ن يێ نه‌ مفاى دگه‌هينته‌ وان ئه‌گه‌ر وان په‌رستن بۆ كر، ونه‌ زيانێ ئه‌گه‌ر وان په‌رستنا وى هێلا، وكافر ب شركا خۆ پشته‌ڤانێ شه‌يتانى بوويه‌ دژى خودايێ خۆ، وهاريكارێ وى بوويه‌ ل سه‌ر بێ ئه‌مرییا خودێ.
ومه‌ تو -ئه‌ى موحه‌ممه‌د- هه‌ما يێ هنارتى دا مزگينییێ ب به‌حه‌شتێ بده‌يه‌ خودان باوه‌ران، ودا كافران ب ئاگرى بترسينى.
تو بێژه‌ وان: سه‌را گه‌هاندنا په‌يامێ ئه‌ز كرێیه‌كێ ژ هه‌وه‌ ناخوازم، به‌لێ هه‌چییێ بڤێت ب هيدايه‌ت بێت وڕێكا حه‌ق بگرت ومالی  د ڕێكا ڕازيبوونا خودايێ خۆ دا خه‌رج بكه‌ت، ئه‌و بۆ وى باشه‌ وئه‌ز ب وێ چه‌ندێ كوته‌كییێ ل هه‌وه‌ ناكه‌م.
وتو خۆ بهێله‌ ب هيڤییا خودايێ زێندى ڤه‌ يێ نه‌مرت، وتو وى ژ سالۆخه‌تێن كێم پاك بكه‌. وخودێ به‌سه‌ ب گونه‌هێن به‌نییێن خۆ يێ شاره‌زا بت، تشته‌ك ژێ ل وى به‌رزه‌ نابت، وئه‌و دێ حسێبێ د گه‌ل وان كه‌ت ووان جزا ده‌ت.
ئه‌وێ عه‌سمان وعه‌رد وتشتێ د ناڤبه‌رێ دا د شه‌ش ڕۆژان دا ئافراندين، پاشى وى ل سه‌ر عه‌رشى ئستيواكر -ئانه‌كۆ ب سه‌ر كه‌فت وبلندبوو- ئستيوائه‌كا بابه‌تى مه‌زنییا وى بت، ئه‌وه‌ خودايێ پڕدلۆڤان، ڤێجا تو -ئه‌ى موحه‌ممه‌د- پسيارا وى ژ شاره‌زايه‌كى بكه‌، ومه‌خسه‌د پێ هه‌ر خودێ‌یه‌؛ چونكى ئه‌وه‌ يێ سالۆخه‌ت ومه‌زنییا خۆ ب دورستى دزانت.
وئه‌گه‌ر بۆ كافران بێته‌ گۆتن: هوين بۆ خودايێ ره‌حمان هه‌ڕنه‌ سوجدێ وپه‌رستنا وى بكه‌ن، ئه‌و دبێژن: ئه‌م ره‌حمانى ناناسين، ئه‌رێ ئه‌م سوجدێ بۆ وى ببه‌ين يێ تو فه‌رمانێ ل مه‌ دكه‌ى كو ئه‌م بۆ بچينه‌ سوجدێ؟ وڤێ داخوازێ كو ئه‌و بۆ خودێ بچنه‌ سوجدێ ئه‌و پتر ژ باوه‌رییێ دويركرن وڕه‌ڤاندن.
به‌ره‌كه‌تا خودايى مه‌زن ببت وخێراتێن وى مشه‌ ببن، ئه‌وێ ستێرێن مه‌زن ب جهێن وان ڤه‌ ل عه‌سمانى داناين، وڕۆژه‌كا گه‌ش بكه‌ت وهه‌يڤه‌كا روهن بكه‌ت وى تێدا دانان.
وئه‌وه‌ يێ شه‌ڤ وڕۆژ داين يه‌ك ل دويڤ يا دى دئێت بۆ هه‌ر كه‌سه‌كێ بڤێت عيبره‌تێ بۆ خۆ ژ ڤێ چه‌ندێ بگرت وباوه‌ريێ ب خودايێ ئافرانده‌ر بينت، يان ژى بڤێت سوپاسییا خودێ ل سه‌ر قه‌نجییێن وى بكه‌ت.
وبه‌نییێن خودێ يێن چاك ڕحه‌ت ل سه‌ر عه‌ردى ب ڕێڤه‌ دچن وخۆ مه‌زن ناكه‌ن، وئه‌گه‌ر نه‌زان وبێ عه‌قل خه‌له‌ت د گه‌ل وان ئاخفتـن ئه‌و ب گۆتنه‌كا جوان به‌رسڤا وان دده‌ن، ووه‌سا د گه‌ل وان دئاخڤن كو پێ ژ گونه‌هێ ب سلامه‌ت بن.
وئه‌ون يێن ب شه‌ڤێ گه‌له‌ك نڤێژان دكه‌ن و ژ دل دوعايان ژ خودايێ خۆ دكه‌ن، ب خۆشكاندن ڤه‌ ڕادبن وبۆ وى دچنه‌ سوجدێ.
وئه‌ون يێن د گه‌ل ڤێ خۆ وه‌ستاندنا ب عيباده‌تى ڤه‌ ژ خودێ دترسن ودوعايان ژ وى دكه‌ن كو ئه‌و وان ژ عه‌زابا جه‌هنه‌مێ ڕزگار بكه‌ت، هندى عه‌زابا وێ يه‌ ب خودانى ڤه‌ دنويسيێت ووى به‌رناده‌ت.
هندى جه‌هنه‌مه‌ پيسه‌ جهێ لێ ئاكنجيبوون وڤه‌مانییه‌.
وئه‌ون يێن ئه‌گه‌ر تشته‌ك ژ مالێ خۆ خه‌رج كر ده‌ست به‌رداى نابن، وخۆ ده‌ست گرتى ژى لێ ناكه‌ن، وخه‌رجكرنا وان يا ناڤنجییه‌ د ناڤبه‌را ده‌ست به‌ردان وده‌ست گرتنێ دا.
وئه‌ون يێن ته‌وحيدا خودێ دكه‌ن، وژبلی وى دوعايان ژ كه‌سێ دى ناكه‌ن وپه‌رستنا كه‌سێ ژى ناكه‌ن، ووێ نه‌فسێ ناكوژن يا خودێ كوشتنا وێ حه‌رامكرى وه‌سا تێ نه‌بت ئه‌و وى تشتى بكه‌ت كو خۆ پێ هێژاى كوشتنێ بكه‌ت وه‌كى: كافرییا پشتى باوه‌رى ئينانێ، يان زناكرنا پشتى ژن ئينانێ، يان كوشتنا نه‌فسه‌كا بێ گونه‌هـ، وئه‌و زنايێ ناكه‌ن، به‌لكى نامويسا خۆ دپارێزن، وه‌سا نه‌ بت د گه‌ل حه‌لالێن خۆ ژ ژن وجارییان، وهه‌چییێ تشته‌كى ژ ڤان گونه‌هێن مه‌زن بكه‌ت ل ئاخره‌تێ دێ گه‌هته‌ جزايێ خۆ.
ڕۆژا قيامه‌تێ عه‌زاب دێ بۆ وى دوقات بت، وئه‌و ڕه‌زيل وبێ بها دێ مينته‌ تێدا.
به‌لێ هه‌چییێ ژ ڤان گونه‌هان تۆبه‌ بكه‌ت تۆبه‌كا دورست وباوه‌رییێ بينت باوه‌رییه‌كا ڕاست وكارێ چاك د گه‌ل دا بكه‌ت، ئه‌وان خودێ گونه‌هێن وان دێ ژێ به‌ت و ل شوينێ خێران دێ ده‌ته‌ وان؛ ژ به‌ر تۆبه‌كرن وپه‌شێمانییا وان. وخودێ باش گونه‌هـ ژێبر بوويه‌ بۆ وى يێ تۆبه‌ بكه‌ت، ويێ دلۆڤانكار بوويه‌ ب به‌نییێن خۆ كو به‌رێ وان دايه‌ تۆبه‌كرنێ پشتى وان ئاشكه‌را بێ ئه‌مرییا وى كرى.
وهه‌چییێ ژ گونه‌هێن خۆ تۆبه‌ بكه‌ت، وكاره‌كێ چاك بكه‌ت، هندى ئه‌وه‌ ئه‌و ب وێ چه‌ندێ زڤڕى نك خودێ زڤڕينه‌كا دورست، ڤێجا خودێ تۆبـا وى دێ قه‌بويل كـه‌ت وگونه‌هێن وى دێ ژێ بـه‌ت.
وئه‌ون يێن شاهده‌يیێ ب دره‌و ناده‌ن و ل وى جهى ژى ئاماده‌ نابن يێ شاهده‌ زۆرى لێ دئێته‌ دان، وئه‌گه‌ر بێ ده‌ستى د به‌ر هنده‌ك له‌غوه‌چییان ڕا بۆرين پشتا خۆ دده‌نه‌ وان وخۆ ژ گۆتنێن وان دپارێزن، وپێ ڕازى نابن.
وئه‌ون يێن ئه‌گه‌ر ب ئايه‌تێن قورئانێ وده‌ليلێن ته‌وحيدا خودێ شيره‌ت ل وان بێته‌ كرن ئه‌و خۆ ژێ بێ ئاگه‌هـ ناكه‌ن، وه‌كى كه‌ڕان يێن گوهـ لێ نه‌بن، وكۆران يێن نه‌بينن، به‌لكى ئه‌و ب دلێن خۆ تێ دگه‌هن، وچاڤێن خۆ لێ ڤه‌دكه‌ن، وبۆ خودێ دچنه‌ سوجدێ.
وئه‌ون يێن دوعايان ژ خودێ دكه‌ن ودبێژن: خودايێ مه‌ تو ژ ژن ودوونده‌هێن مه‌ وێ بده‌ مه‌ يا چاڤێن مه‌ پێ روهن ببن، وهه‌دارا مه‌ پێ بێت ودلێ مه‌ پێ خۆش ببت، و د كرنا خێرێ دا تو مه‌ بكه‌ جهێ چاڤلێكرن
ئه‌وێن هه‌ يێن ئه‌ڤ سالۆخه‌ته‌ ل نك هه‌ين ژ به‌نییێن خودايێ ره‌حمان، خێرا وان دێ بلندترين جهـ بت ل به‌حه‌شتێ؛ ژ دلۆڤانییا خودێ و ژ به‌ر صه‌بركێشانا وان ل سه‌ر عيباده‌تان، و د به‌حه‌شتێ دا ملياكه‌ت دێ سلاڤى وان كه‌ن، وژينه‌كا خۆش و ب سلامه‌تى بۆ وان دێ ئێته‌ دان.
هه‌ر وهه‌ر ئه‌و دێ تێدا مينن ونامرن، خۆش جهه‌ ئه‌و دێ لێ ئاكنجى بن ولێ مينن، ووان نه‌ڤێت ژێ بێنه‌ ڤه‌گوهاستـن.
خودايێ مه‌زن ڕادگه‌هينت كو ئه‌و پويته‌ى ب مرۆڤان ناكه‌ت، ئه‌گه‌ر ژ به‌ر دوعايا وان ژ وى نه‌بت، و ب ڕاستى هه‌وه‌ -گه‌لی كافران- دره‌وكر ڤێجا دره‌وكرنا هه‌وه‌ دێ به‌رێ هه‌وه‌ ده‌ته‌ وێ عه‌زابێ يا ب هه‌وه‌ڤه‌ بنويسيێت، و ل دنيايێ وئاخره‌تێ هه‌وه‌ تێ ببه‌ت.
(طسم) گۆتن ل سه‌ر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌.
ئه‌ڤه‌ ئايه‌تێن وێ قورئانێنه‌ يا هه‌ر تشته‌كێ هه‌ى ئاشكه‌را دكه‌ت.
دبت تو ژ به‌ر مجدییا خۆ ل سه‌ر هيدايه‌ت ئينانا وان خۆ تێ ببه‌ى؛ چونكى وان باوه‌رى ب ته‌ نه‌ئينايه، ڤێجا تو وێ چه‌ندێ نه‌كه‌.
ئه‌گه‌ر مه‌ بڤێت ئه‌م دێ موعجزه‌يه‌كا وه‌سا ژ عه‌سمانى ب سه‌ر دره‌وپێكه‌رێن ملله‌تێ ته‌ دا ئينينه‌ خوارێ ئه‌و ژ ترسان دا نه‌چار ببن باوه‌رییێ بينن، ڤێجا ئه‌و ستوخوار وڕه‌زيل بمينن.
وبۆ ڤان بوتپه‌رێسێن دره‌وپێكه‌ر بيرئينانه‌كا نوى ژ خودايێ پڕدلۆڤان نائێت، ئه‌گه‌ر ئه‌و پشت نه‌ده‌نێ وقه‌بويل نه‌كه‌ن.
ب ڕاستى وان دره‌و ب قورئانێ كر وتڕانه‌ بۆ خۆ پێ كرن، ڤێجا به‌حسێ وى كارێ وان يارى وتڕانه‌ بۆ خۆ پێ دكرن دێ ئێته‌كرن، و ژ به‌ر ده‌ركه‌فتنا وان ژ بن ئه‌مرێ خودێ عه‌زاب دێ ب سه‌ر وان دا ئ
ئه‌رێ وان دره‌و پێ كر بێى ئه‌و به‌رێ خۆ بده‌نه‌ وى عه‌ردێ مه‌ ژ هه‌ر ڕه‌نگه‌كى شينكاتییه‌كێ باش و ب مفا لێ شينكرى، ژ خودايێ هه‌مى چێكرییان پێڤه‌تر كه‌س نه‌شێت وى شين بكه‌ت؟
هندى د ده‌رێخستنا شينكاتى دايه‌ ژ عه‌ردى نيشانه‌كا ئاشكه‌را ل سه‌ر شيانا خودێ يا تمام هه‌يه‌، وپترییا وى ملله‌تى دخودان باوه‌ر نه‌بوون.
وهندى خواديێ ته‌يه‌ ل سه‌ر هه‌ر چێكرییه‌كى يێ زاله‌، وئه‌و دلۆڤانكاره‌ يێ دلۆڤانییا وى هه‌مى تشت ڤه‌گرتين.
وتو -ئه‌ى موحه‌ممه‌د- به‌حسێ مووساى بۆ ملله‌تێ خۆ بكه‌ ده‌مێ خودايێ ته‌ گازى وى كرى: كو تو وه‌ره‌ نك ملله‌تێ زۆردار.
ملله‌تێ فيرعه‌ونى، وبێژه‌ وان: ئه‌رێ ما ئه‌و ژ عه‌زابا خودێ ناترسن، ووى كارى ناهێلن يێ ئه‌و ل سه‌ر ژ كوفر وسه‌رداچوونێ؟
مووساى گۆت: خودايێ من ئه‌ز دترسم ئه‌و من د پێغه‌مبه‌رينییا دا من دره‌وين ده‌ربێخن.
و ژ به‌ر نه‌باوه‌رى ئينانا وان سنگێ من تژى خه‌م ببت، وئه‌زمانێ من ب ده‌عوێ نه‌گه‌ڕيێت ڤێجا تو جبريلی ب وه‌حییێ بهنێره‌ نك برايێ من هاروونى؛ دا هاريكارییا من بكه‌ت.
ووان تۆله‌ك ل سه‌ر من هه‌يه‌ ژ به‌ر كوشتنا من بۆ زه‌لامه‌كێ وان يێ قبتى، ڤێجا ئه‌ز دترسم ئه‌و من پێش وى ڤه‌ بكوژن.
خودێ گۆته‌ مووساى: نه‌خێر ئه‌و ته‌ ناكوژن، ومن داخوازا ته‌ د ده‌ر حه‌قا هاروونى دا ب جهـ ئينا، ڤێجا هوين ب وان موعجزه‌يان ڤه‌ يێن ڕاستییا هه‌وه‌ ئاشكه‌را دكه‌ن هه‌ڕن، هندى ئه‌ميـن ئه‌م ب زانين وپاراستن وپشته‌ڤانییا خۆ ڤه‌ د گه‌ل هه‌وه‌ينه‌ ومه‌ گوهـ لێ هه‌يه‌.
ڤێجا هوين وه‌رنه‌ نك فيرعه‌ونى وبێژنێ: هندى ئه‌مين ئه‌م ژ نك خودايێ هه‌مى چێكرییان ڤه‌ بۆ ته‌ وملله‌تێ ته‌ يێن هاتينه‌ هنارتن.
كو تو ئيسرائيليان به‌رده‌؛ دا ئه‌و د گه‌ل مه‌ بچن.
فيرعه‌ونى گۆت: ئه‌رێ ما مه‌ تو د مالێن خۆ دا ب زارۆكينى ب خودان نه‌كرى، وتو چه‌ند ساله‌كان ژ ژییێ خۆ د بن چاڤدێرییا مه‌ دا نه‌بووى.
وته‌ ب كوشتنا زه‌لامه‌كى ژ ملله‌تێ من تاوانه‌ك كر ده‌مێ ته‌ دره‌به‌ك لێ داى، وتو ژ وان بووى يێن قه‌نجییا من ڤه‌شارتى وكوفر ب خوداينییا من كرى؟
مووساى به‌رسڤا فيرعه‌ونى دا وگۆت: من ئه‌و كر يا ته‌ گۆتى به‌رى خودێ وه‌حییێ بۆ من بهنێرت، ومن بكه‌ته‌ پێغه‌مبه‌ر.
ڤێجا ئه‌ز ب ڕه‌ڤين ژ مالا هه‌وه‌ ده‌ركه‌فتم وچوومه‌ (مه‌ديه‌نێ)، ده‌مێ ئه‌ز ژ هه‌وه‌ ترسايم كو هوين پێش وى كارى ڤه‌ يێ بێ ده‌ستى من كرى من بكوژن، ئينا خودايێ من ژ قه‌نجییا خۆ پێغه‌مبه‌رينى وزانين دا من، وئه‌ز كرمه‌ ژ پێغه‌مبه‌ران.
وما تو وێ خودانكرنێ يا ل مالا ته‌ ل سه‌ر من دكه‌يه‌ منه‌ت وته‌ ئسرائيلی بۆ خۆ يێن كرينه‌ به‌نى تـو كـوڕێن وان دكـوژى وژنـێـن وان زێندى دهێلی؟
فيرعه‌ونى گۆت: وخودايێ چێكرییان يێ تو دبێژى تو پێغه‌مبه‌رێ وی‌یى كییه‌؟
مووساى گۆت: ئه‌و خودان وڕێڤه‌به‌رێ عه‌سمانان وعه‌ردى وهه‌ تشته‌كێ د ناڤبه‌رێ دايه‌، ئه‌گه‌ر هوين ب وێ چه‌ندێ دخودان باوه‌رن، باوه‌رییێ بينن.
فيرعه‌ونى گۆته‌ مه‌زنێن ملله‌تێ خۆ يێن ل دۆر وى: ئه‌رێ هه‌وه‌ گوهـ ل گۆتنا مووساى يا عه‌جێب نينه‌ كو خودايه‌كێ دى ژبلی من هه‌يه‌؟
مووساى گۆت: ئه‌و خودايێ ئه‌ز به‌رێ هه‌وه‌ دده‌مێ ئه‌وه‌ يێ هوين وبابێن هه‌وه‌ يێن يه‌كێ ئافراندين، ڤێجا چاوا هوين په‌رستنا چێكرییه‌كێ وه‌كى خۆ دكه‌ن، وبابێن وى ژى وه‌كى يێن هه‌وه‌ يێن مرين؟
فيرعه‌ونى گۆته‌ خه‌لكێ ديوانا خۆ؛ دا كه‌ربێن وان ڤه‌كه‌ت ومووساى دره‌وين ده‌ربێخت: هندى پێغه‌مبه‌رێ هه‌وه‌يه‌ ئه‌وێ بۆ هه‌وه‌ هاتییه‌ هنارتن يێ دينه!
مووساى گۆت: ئه‌وه‌ خودايێ ڕۆژهه‌لاتێ وڕۆژئاڤايێ وهه‌ر تشته‌كێ د ناڤبه‌رێ دا، وئه‌ڤه‌ هندێ فه‌ر دكه‌ت هوين باوه‌رییێ ب وى ب تنێ بينن ئه‌گه‌ر هوين دخودان عه‌قل وتێگه‌هشتـن بن!
فيرعه‌ونى ب گه‌فكرن ڤه‌ گۆته‌ مووساى: ئه‌گه‌ر تو خودايه‌كێ دى ژبلی من بۆ خۆ بدانى سويند بت ئه‌ز دێ ته‌ كه‌مه‌ د گه‌ل وان يێن من گرتين.
مووساى گۆت: ئه‌رێ تو دێ من گرى، ئه‌گه‌ر خۆ ئه‌ز ده‌ليله‌كێ ئاشكه‌را ژى بۆ ته‌ بينم ڕاستییا گۆتنا من ئاشكه‌را بكه‌ت؟
فيرعه‌ونى گۆت: پا كا دێ بينه‌ ئه‌گه‌ر تو د گۆتنا خۆ دا ژ ڕاستگۆيانى.
ئينا مووساى گۆپالێ خۆ هاڤێت و د گاڤێ دا ئه‌و بوو شه‌هماره‌كێ دورست، نه‌كو يێ ژ قه‌ستا وه‌كى سێره‌به‌ند دكه‌ن.
ووى ده‌ستێ خۆ ژ به‌ريكا خۆ ئينا ده‌رێ د گاڤێ دا ئه‌و بێى نه‌خۆشییه‌ك لێ بت سپى بوو وه‌كى به‌فرێ، كو بينه‌ران مه‌نده‌هۆش بكه‌ت.
فيرعه‌ونى ژ ترسێن هندێ دا كو مه‌زنێن ملله‌تێ وى باوه‌رییێ بينن گۆته‌ وان: هندى مووسايه‌ سێره‌به‌نده‌كێ زيره‌كه‌.
وى دڤێت ب سێره‌به‌ندییا خۆ ئه‌و هه‌وه‌ ژ عه‌ردێ هه‌وه‌ ده‌ربێخت، ڤێجا هوين بۆ وى چ دبێژن دا ئه‌ز ب يا هه‌وه‌ بكه‌م؟
ملله‌تێ وى گۆتێ: تو مه‌سه‌لا مووسا وهاروونى پاش بێخه‌، وتو هنده‌ك له‌شكه‌رى بهنێره‌ باژێران.
دا ئه‌و هه‌ر كه‌سه‌كێ شاره‌زا د سێره‌به‌ندییێ دا بۆ ته‌ كۆم بكه‌ن.
ئينا سێره‌به‌ند هاتنه‌ كۆمكرن، وژڤانه‌كێ ده‌سنيشانكرى بۆ وان هاته‌ دانان، كو ده‌مێ تێشته‌گه‌هێ بوو ل ڕۆژا خه‌ملاندنێ يا كو ئه‌و تێدا به‌تال دبن، وپێكڤه‌ كۆم دبن؛ دا د گه‌ل مووساى كۆم ببن.
ومرۆڤ بۆ كۆمبوونێ هاتنه‌ خواندن؛ دا به‌لكى سێره‌به‌ند ب سه‌ركه‌ڤن.
مه‌ دڤێت سێره‌به‌ند ب سه‌ركه‌ڤن؛ دا ئه‌م ل سه‌ر دينێ خۆ بمينين.
ڤێجا ده‌مێ سێره‌به‌ند هاتينه‌ نك فيرعه‌ونى وان گۆتێ: ئه‌رێ خه‌لاته‌ك ژ مالی ومه‌رته‌بان دێ بۆ مه‌ هه‌بت، ئه‌گه‌ر ئه‌م ب سه‌ر مووساى كه‌فتين؟
فيرعه‌ونى گۆت: به‌لێ تشتێ هه‌وه‌ داخوازكرى بۆ هه‌وه‌ هه‌يه‌، وهوين هنگى دێ ژ وان بن يێن نێزيكى من.
مووساى پێخه‌مه‌ت پويچكرنا سێره‌به‌ندییا وان گۆتێ: تشتێ هه‌وه‌ دڤێت ژ سێره‌به‌ندییێ هوين بهاڤێژن.
ئينا وان وه‌ريس وگۆپالێن خۆ هاڤێتـن، ڤێجا خه‌لكى وه‌ هزر كر كو ئه‌و مارن يێن ب ڕێڤه‌ دچن، ووان ب مه‌زنییا فيرعه‌ونى سويند خوار وگۆتن: هندى ئه‌مێن ئه‌م دێ ب سه‌ركه‌ڤين.
ئينا مووساى گۆپالێ خۆ هاڤێت، د گاڤێ ئه‌و بوو شه‌هماره‌كێ مه‌زن، وى ئه‌و دره‌و وبێ به‌ختییا وان ئيناى هه‌مى داعويرا.
ڤێجا ده‌مێ وان ئه‌و ديتى، ووان زانى ئه‌ڤه‌ نه‌ ژ فێلێن سێره‌به‌ندانه‌، وان باوه‌رى ب خودێ ئينا وبۆ وى چوونه‌ سوجدێ.
وگۆتن: مه‌ باوه‌رى ب خودايێ هه‌مى چێكرییان ئینا.
خودايێ مووساى وهاروونى.
فيرعه‌ونى ب نه‌ڕازيبوون ڤه‌ گۆته‌ سێره‌به‌ندان: ئه‌رێ هه‌وه‌ بێ ده‌ستويرییا من باوه‌رى ب مووساى ئينا، ووى دا كو بده‌ته‌ زانينێ كو كارێ مووساى ژى سێره‌به‌ندییه‌ گۆت: هندى ئه‌وه‌ ئه‌و مه‌زنێ هه‌وه‌يه‌ يێ سێره‌به‌ندى نيشا هه‌وه‌ داى، ڤێجا پاشى هوين دێ زانن دێ چ عه‌زاب ئێته‌ سه‌رێ هه‌وه‌: سويند بت ئه‌ز ده‌ست وپییێن هه‌وه‌ ڕاست وچه‌پ ببـڕم: ده‌ستێ ڕاستێ د گه‌ل پییێ چه‌پێ وده‌ستێ چه‌پێ د گه‌ل پییێ ڕاستێ، وئه‌ز دێ هه‌وه‌ هه‌مییان هلاويسم.
سێره‌به‌ندان گۆته‌ فيرعه‌ونى: چو زيان ناگه‌هته‌ مه‌ ب عه‌زابا دنيايێ، هندى ئه‌مين ئه‌م بۆ نك خودايێ خۆ دێ زڤڕين ڤێجا ئه‌و خۆشییا به‌رده‌وام دێ ده‌ته‌ مه‌.
هندى ئه‌مين ئه‌م هيڤى دكه‌ين كو خودايێ مه‌ گونه‌هێن مه‌ بۆ مه‌ ژێ ببه‌ت؛ چونكى ئه‌م يه‌كه‌مين خودان باوه‌رين ژ ملله‌تێ ته‌.
وخودێ وه‌حى بۆ مووساى -سلاڤ لێ بن- هنارت: كو تو ب شه‌ڤ د گه‌ل خودان باوه‌رێن ئسرائيلیان ده‌ركه‌ڤه‌؛ چونكى فيرعه‌ون وله‌شكه‌رێ وى دێ ب دويڤ هه‌وه‌ كه‌ڤن ڤێجا دا ئه‌و نه‌گه‌هنه‌ هه‌وه‌ به‌رى هوين بگه‌هنه‌ ده‌ريايێ.
ئينا فيرعه‌ونى -ده‌مێ زانى ئسرائيلی يێن ده‌ركه‌فتين- له‌شكه‌رێ خۆ هنارته‌ باژێران دا هه‌مى له‌شكه‌رێ وى ل باژێران هه‌ى كۆم ببت.
فيرعه‌ونى گۆت: هندى ئسرائيلينه‌ ئه‌وێن د گه‌ل مووساى ڕه‌ڤين ده‌سته‌كه‌كا كێم وبێ بهانه‌.
ووان دلێن مه‌ يێن تژى كه‌رب وكين كرين؛ چونكى وان دينه‌كێ دى بۆ خۆ يێ گرتى، ودينێ مه‌ يێ هێلاى.
وئه‌م هه‌مى دهشيارين وبۆ وان دئاماده‌ينه‌.
ئينا خودێ فيرعه‌ون وملله‌تێ وى ژ عه‌ردێ (مصرێ) يێ خودان باغ وبيستان وكانییێن ئاڤێ ده‌رێخستن.
و ژ وجهێن خۆش ده‌رٍێخستن.
ووه‌كى مه‌ ئه‌و ده‌رێخستيـن، وه‌سا مه‌ ئه‌ڤ واره‌ پشتى وان دا ئسرائيلیان.
ئينا فيرعه‌ونى وله‌شكه‌رێ وى ل ده‌مێ ڕۆژهه‌لاتێ دا ب دويڤ مووساى وهه‌ڤالێن وى ڤه‌.
ڤێجا ده‌مى هه‌ردو كۆمان يه‌ك ودو ديتيـن هه‌ڤالێن مووساى گۆتن: هندى كۆما فيرعه‌ونییه‌ دێ گه‌هنه‌ مه‌ ومه‌ تێ به‌ن.
مووساى گۆته‌ وان: نه‌خێر وه‌سا نينه‌ وه‌كى هوين دبێژن، ئه‌و ناگه‌هنه‌ هه‌وه‌؛ چونكى خودايێ من ب سه‌ركه‌فتنێ يێ د گه‌ل من دا، ئه‌و دێ به‌رێ من ده‌ته‌ وێ ڕێكێ يا ڕزگارییا من وهه‌وه‌ تێدا.
ئينا مه‌ وه‌حى بۆ مووساى هنارت كو گۆپالێ خۆ ل ده‌ريايێ بده‌، ڤێجا وى گۆپال لێدا، وده‌ريا هاته‌ كه‌لاشتـن وبوو دووازده‌ ڕێك ل دويڤ هژمارا ئويجاخێن ئسرائيلیان، وهه‌ر پارچه‌يه‌ك وه‌كى چيايه‌كێ مه‌زن لێ هات.
ومه‌ فيرعه‌ون وملله‌تێ وى نێزيكى وى جهى كرن حه‌تا ئه‌و چووينه‌ د ده‌ريايێ دا.
ومه‌ مووسا وئه‌وێن د گه‌ل دا هه‌مى ڕزگاركرن وده‌ريا ڤه‌كرى ما حه‌تا ئه‌و ده‌رباس بووينه‌ لايێ هشك.
پاشى مه‌ ده‌ريا ب فيرعه‌ونى وهه‌ڤالێن وى ڤه‌ ئينا يه‌ك پشتى ئه‌و ب دويڤ مووساى وملله‌تێ وى كه‌فتين وچووينه‌ تێدا.
هندى د ڤێ چه‌ندێ دايه‌ يا چێبووى عيبره‌ته‌كا عه‌جێب ل سه‌ر شيانا خودێ هه‌يه‌، و د سه‌ر ڤێ نيشانا ئاشكه‌را ڕا پترییا دويكه‌فتییێن فيرعه‌ونى باوه‌رى نه‌ئينا.
وهندى خودايێ ته‌يه‌ ئه‌وه‌ زالێ دلۆڤانكار، ب زالبوونا خۆ وى كـافرێن دره‌وپێكه‌ر تێبرن، و ب دلۆڤانییا خۆ وى مووسا وئه‌وێن د گـه‌ل دا هه‌مى ڕزگاركرن.
وتو -ئه‌ى موحه‌ممه‌د- به‌حسێ ئيبراهيمى بۆ كافران بكه‌.
ده‌مێ وى گۆتییه‌ بابێ خۆ وملله‌تێ خۆ: هوين په‌رستنا چ دكـه‌ن؟
وان گـۆت: ئـه‌م پـه‌رسـتـنـا هـنـده‌ك صـه‌نـه‌مـان دكـه‌ين، ڤێجا ئه‌م ل سه‌ر په‌رستنا وان دميني
ئيبراهيمى بۆ دياركرنا نه‌حه‌قییا بۆچوونا وان گۆت: ئه‌رێ وان گوهـ ل دوعايێن هه‌وه‌ دبن ده‌مێ هوين گازى وان دكه‌ن.
يان ئه‌و مفايه‌كى دگه‌هيننه‌ هه‌وه‌ ده‌مێ هوين وان دپه‌رێسن، يان ژى ئه‌و زيانه‌كێ د گه‌هيننه‌ هه‌وه‌ ئه‌گه‌ر هه‌وه‌ په‌رستنا وان هێلا؟
وان گۆت: تشته‌كێ وه‌سا چێ نابت، به‌لێ پا مه‌ بابێن خۆ ديتبوون وان ئه‌و دپه‌رێسين، ڤێجا مه‌ ژى د وى تشتى دا يێ وان دكر چاڤ ل وان كر.
75-76ئيبراهيمى گۆت: ئه‌رێ هه‌وه‌ ديتییه‌ تشتێ هه‌وه‌ وبابێن هه‌وه‌ يێن كه‌ڤن به‌رى هه‌وه‌ دپه‌رێسين ژ صه‌نه‌مێن بێ گوهـ يێن نه‌ مفاى دگه‌هينن ونه‌ زيانێ؟
75-76ئيبراهيمى گۆت: ئه‌رێ هه‌وه‌ ديتییه‌ تشتێ هه‌وه‌ وبابێن هه‌وه‌ يێن كه‌ڤن به‌رى هه‌وه‌ دپه‌رێسين ژ صه‌نه‌مێن بێ گوهـ يێن نه‌ مفاى دگه‌هينن ونه‌ زيانێ؟
هندى ئه‌و تشتـن يێن هوين ژبلی خودێ دپه‌رێسن ئه‌و دوژمنێن منن، وئه‌ز په‌رستنا خودايێ هه‌مى چێكرییان ب تنێ دكه‌م.
ئه‌وه‌ يێ ب جوانترين ڕه‌نگ ئه‌ز ئافرانديم وبه‌رێ من دده‌ته‌ ڕێكا مه‌صلحه‌تا دنيايێ وئاخره‌تێ.
وئه‌وه‌ يێ ژ قه‌نجییا خۆ خوارنێ وڤه‌خوارنێ دده‌ته‌ من.
وئه‌گه‌ر نه‌خۆشییه‌ك گه‌هشته‌ من ئه‌و من ساخ دكه‌ت.
وئه‌وه‌ يێ من د دنيايێ دا دمرينت وڕحا من دستينت، پاشى ل ڕۆژا قيامه‌تێ ئه‌و من زێندى دكه‌ته‌ڤه‌، ژ وى پێڤه‌تر كه‌س نه‌شێت وێ چه‌ندێ بكه‌ت.
وئه‌وه‌ يێ ئه‌ز دلێ خۆ دبه‌مێ كو ڕۆژا جزادانێ ئه‌و گونه‌ها من ژێ ببه‌ت.
ئيبراهيمى ب دوعاكرن ڤه‌ گۆته‌ خودايێ خۆ: خودايێ من تو زانينێ وتێگه‌هشتنێ بده‌ من، ومن ب چاكان ڕا بگه‌هينه‌، وتو من ووان د به‌حه‌شتێ دا پێكڤه‌ كۆم بكه‌.
وتو ناڤ وده‌نگه‌كێ باش وجوان بۆ من د ناڤ وان دا بهێله‌ يێن پشتى من دئێن.
وتو من بكه‌ ژ وان به‌نییێن خۆ يێن تو ب ميراتگرى ل به‌حشتا خۆش ددانى.
وتو ل بابێ من نه‌گره‌ كو وى شرك ب ته‌ كرى، ووى عه‌زاب نه‌ده‌، هندى ئه‌و بوو ئه‌و ژ وان بوو يێن ڕێكا هيدايه‌تێ ل خۆ به‌رزه‌ كرى وكافر بووين. وئه‌ڤه‌ هنگى بوو به‌رى بۆ ئيبراهيمى ديار ببت كو بابێ وى دوژمنێ خودێ‌یه‌، وده‌مێ بۆ وى ديار بووى كو ئه‌و دوژمنێ خودێ‌یه‌ وى خۆ ژێ به‌رى كر.
وتو وێ ڕۆژێ من شه‌رمزار نه‌كه‌ ڕۆژا مرۆڤ بۆ حسێب وجزادانێ ژ گۆڕێن خۆ ڕادبنه‌ڤه‌.
ڕۆژا مال وكوڕ چو مفاى نه‌گه‌هيننه‌ كه‌سێ.
ئه‌و تێ نه‌بت يێ ب دله‌كێ ساخله‌م ژ كوفر ونفاقێ بێته‌ نك خودێ.
وبه‌حه‌شت بۆ وان يێن خۆ ژ كوفرێ وگونه‌هان پاراستى، وقه‌ستا عيباده‌تێ خودێ كرى هاته‌ نێزيككرن.
وجه‌هنه‌م بۆ وان كافران هاته‌ به‌رچاڤكرن ئه‌وێن خۆ ژ هيدايه‌تێ دايه‌ پاش، وبسته‌يى ل سه‌ر حه‌رامییێ كرى.
وبۆ وان هاته‌گۆتن: كانێ خوداوه‌ندێن هه‌وه‌ يێن هه‌وه‌ ژبلی خودێ په‌رستـن بۆ دكر، وهه‌وه‌ هزر دكر ئه‌و ئه‌ڤرۆ مه‌هده‌رێ دێ بۆ هه‌وه‌ كه‌ن؟
ئه‌رێ ئه‌و دێ هه‌وه‌ ب سه‌رئێخن، وعه‌زابێ ژ هه‌وه‌ پاشڤه‌به‌ن، يان ئه‌و دێ خۆ ب سه‌رئێخن وعه‌زابێ ژ خۆ ب خۆ ده‌نه‌ پاش؟
ڤێجا ئه‌و هاتنه‌ كۆمكرن و د جه‌هنه‌مێ دا هاتنه‌ هاڤێتـن.
ئه‌و وئه‌وێن وان د سه‌ر دا برين وهاريكارێن ئبليسى ئه‌وێن وى خرابى ل به‌ر وان شرينكرى، كه‌سه‌ك ژ وان خلاس نابت.
وان ب هه‌ڤڕكى ڤه‌ د گه‌ل ئێك ودو گۆت:
سويند ب خودێ هندى ئه‌م بووين ئه‌م د دنيايێ دا د به‌رزه‌بوونه‌كا ئاشكه‌را دا بووين.
كو مه‌ هوين دئينانه‌ ڕێزا خودايێ هه‌مى چێكرییان‌.
وكه‌سێ ئه‌م نه‌ئێخستينه‌ ڤێ دويماهییا خراب ئه‌و تاوانباران تێ نه‌بن يێن به‌رێ مه‌ دايه‌ په‌رستنا هنده‌كێن دى ژبلی خودێ ومه‌ گوهدارییا وان كرى.
ڤێجا كه‌س مه‌هده‌رێ بۆ مه‌ ناكه‌ت.كو مه‌ ژ عه‌زابێ خلاس بكه‌ت.
وكه‌س نينه‌ ب دورستى هه‌ڤالينییا مه‌ بكه‌ت ودلێ وى ب مه‌ بسوژت.
ڤێجا خوزى مه‌ زڤڕينه‌كا دى بۆ دنيايێ هه‌با، دا ئه‌م بباينه‌ ژ خودان باوه‌رێن ڕزگاربووى.
هندى د ڤێ يا بۆرى دايه‌ عيبره‌ته‌ك بۆ وى هه‌يه‌ يێ عيبره‌تێ وه‌ربگرت، وپترییا وان يێن گوهـ ل ڤێ سوحبه‌تێ بووى نه‌بوونه‌ خودان باوه‌ر.
وهندى خودايێ ته‌يه‌ هه‌ر ئه‌وه‌ زالێ خودان شيان، يێ دلۆڤانكار ب به‌نییێن خۆ.
ملله‌تێ نووحى دره‌و ب په‌ياما پێغه‌مبه‌رێ خۆ كر، ڤێجا ب ڤێ چه‌ندێ وان دره‌و ب هه‌مى پێغه‌مبه‌ران كر.
ده‌مێ برايێ وان نووحى گۆتییێ: ئه‌رێ هوين ته‌قوا خودێ ناكه‌ن؟
هندى ئه‌زم ئه‌ز بۆ هه‌وه‌ د وى تشتى دا يێ ئه‌ز دگه‌هينمه‌ هه‌وه‌ پێغه‌مبه‌ره‌كێ ده‌سپاكم.
ڤێجا هوين باوه‌رییێ د ناڤبه‌را خۆ وعه‌زابا خودێ دا بۆ خۆ بكه‌نه‌ په‌رژان وگوهدارییا من د وى تشتى دا بكه‌ن يێ ئه‌ز فه‌رمانێ پێ ل هه‌وه‌ دكه‌م.
وئه‌ز كرێیه‌كێ ژ هه‌وه‌ ناخوازم سه‌را گه‌هاندنا په‌يامێ، هندى كرێیا منه‌ هه‌ما ب تنێ ل سه‌ر خودايێ هه‌مى چێكرى يانه‌.
ڤێجا هوين خۆ ژ عه‌زابا وى بپارێزن، وگوهدارییا مـن بــكـه‌ن،وئه‌مر وفه‌رمانێن وى ب جهـ بينن.
وان گۆتێ: چاوا ئه‌م باوه‌رییێ ب ته‌ بينين ودويكه‌فتنا ته‌ بكه‌ين، وئه‌وێن دويكه‌فتنا ته‌ كرى هه‌مى مرۆڤێن كێم وڕه‌زيلن؟
ئينا نووحى گۆت: ژ من نه‌هاتییه‌ خواستـن ئه‌ز كريارێن وان بزانم، هه‌ما يا ل سه‌ر من ئه‌وه‌ ئه‌ز به‌رێ وان بده‌مه‌ باوه‌رییێ.
حسێبا وان سه‌را كريارێن وان ب تنێ ل سه‌ر خودايێ منه‌. ئه‌گه‌ر هوين ب وێ چه‌ندێ بحه‌سیێن.
وئه‌ز وان ده‌رنائێخم يێن باوه‌رییێ ب گازییا من دئينن، حالێ وان چ بت. ژ به‌ر هندێ دا هوين باوه‌رییێ ب من بينن.
هه‌ما ب تنێ ئه‌ز ئه‌وم يێ ئاشكه‌را هه‌و دترسينم.
وان گۆت: ئه‌گه‌ر تو -ئه‌ى نووح- ژ گازییا خۆ لێڤه‌نه‌بى سويند بت تو دێ ژ وان بى يێن به‌ر لێ دئێنه‌ باراندن.
ڤێجا ده‌مێ نووحى ئه‌ڤ گۆتنا وان بهيستى وى دوعا ژ خودايێ خۆ كر وگۆت: خودايێ من هندى ملله‌تێ منه‌ مجدى ل سه‌ر دره‌وين ده‌رێخستنا من كر.
ڤێجا تو حوكمى د ناڤبه‌را من ووان دا بكه‌، وتو من وهه‌چى خودان باوه‌رێ د گه‌ل من دا بت ژ وێ عه‌زابێ ڕزگار بكه‌ يا تو كافران پێ عه‌زاب دده‌ى.
ئينا مه‌ ئه‌و وهه‌چییێ د گه‌ل وى د گه‌مییا داگرتى دا ژ هـه‌مـى ڕه‌نگێن چێكرییان، ڕزگـاركرن.
پاشى ئه‌وێن مايى يێن باوه‌رى نه‌ئيناى مه‌ خه‌ندقاندن.
هندى د ڤێ چه‌ندێ دایه‌ نيشان بۆ يێن پشتى وان دئێن تێدا هه‌يه‌، وپترییا وان يێن گوهـ ل ڤێ سه‌رهاتییێ بووى باوه‌رى نه‌ئينا بوو.
وهندى خودايێ ته‌يه‌ ئه‌وه‌ د تۆلڤه‌كرنا خۆ دا يێ زاله‌، وئه‌و يێ دلۆڤانكاره‌.
ئويجاخا عادییان پێغه‌مبه‌رێ خۆ هوود دروه‌ين ده‌رێخست ڤێجا ب ڤێ چه‌ندێ وان هه‌مى پێغه‌مبه‌ر دره‌وين ده‌رێخستـن.
ده‌مێ برايێ وان هوددى گۆتییه‌ وان: ئه‌رێ هوين ژ خودێ ناترسن وپه‌رستنێ ژ دل بۆ وى ناكه‌ن
هندى ئه‌زم ئه‌ز بۆ هه‌وه‌ پێغه‌مبه‌ره‌كێ ده‌سپاكم.
ڤێجا هوين ژ عه‌زابا خودێ بترسن وگوهدارییا من بكه‌ن.
وئه‌ز سه‌را گازيكرنا هه‌وه‌ بۆ ته‌وحيدێ چو ڕه‌نگێن كرێیان ژ هه‌وه‌ ناخوازم. هندى كرێیا منه‌ ب تنێ ل سه‌ر خودايێ هه‌مى چێكرییانه‌.
ئه‌رێ هوين ل هه‌ر جهه‌كێ بلند ئاڤاهییه‌كێ مه‌زن چێ دكه‌ن دا هوين ڕێڤنگان لێ ببينن ويارییان بۆ خۆ پێ بكه‌ن؟
وهوين قه‌سرێن ئاسێ وكه‌لێن موكم ئاڤا دكه‌ن هه‌ر وه‌كى هوين هه‌ر دێ د دنيايێ دا بن وهوين نامرن.
وئه‌گه‌ر هه‌وه‌ كه‌سه‌ك گرت بۆ كوشتنێ يان لێدانێ هوين وێ چه‌ندێ ب كوته‌كى وزۆردارى دكه‌ن.
ڤێجا هوين ژ خودێ بترسن وپێگيرییێ ب وێ بكه‌ن يا ئه‌ز دبێژمه‌ هه‌وه‌
و ژ وى خودايى بترسن يێ گه‌له‌ك ڕه‌نگێن نعمه‌تێن ئاشكه‌را بۆ هه‌وه‌ داينه‌ هه‌وه‌.
وى حه‌يوانه‌ت‌دانه‌ هه‌وه‌، وعه‌يال.
وبيستانێن خودان به‌رهه‌م‌، وكانییێن ئاڤێ وى بۆ هه‌وه‌ په‌قاندن.
هوودى گۆته‌ وان: هندى ئه‌زم ئه‌ز دترسم ئه‌گه‌ر هوين مانه‌ ل سه‌ر كوفر وزۆردارى ودره‌وا خۆ، كو خودێ عه‌زابه‌كێ ب سه‌ر هه‌وه‌ دا بينت ل ڕوژه‌كا ته‌نگاڤییا وێ يا مه‌زن ژ به‌ر عه‌زابا وێ يا ب سه‌هم.
وان گۆتێ: ل نك مه‌ وه‌كى يه‌كه‌ تو مه‌ بترسينى يان نه‌، ئه‌م باوه‌رییێ ب ته‌ نائينين.
وان گۆت: ئه‌ڤ دينێ ئه‌م ل سه‌ر دينێ يێن به‌رێیه‌ وعورف وعه‌ده‌تێن وانه‌.
وسه‌را وى كارێ ئه‌م دكه‌ين ئه‌م نائێينه‌ عه‌زابدان.
ئينا وان به‌رده‌وامى ل سه‌ر دره‌وين ده‌رێخستنا وى كر، ڤێجا خودێ ئه‌و ب هڕه‌بايه‌كێ سار ودژوار تێبرن. هندى د وێ تێبرنێ دايه‌ عيبره‌ته‌ك بۆ يێن پشتى وان هه‌يه‌، وپترییا وان يێن سه‌رهاتییا وان بهيستى باوه‌رییێ ب ته‌ نائينن.
وهندى خودايێ ته‌يه‌ ئه‌وه‌ زالێ ب سه‌رڤه‌هاتى، يێ دلوڤانكار ب خودان باوه‌ران.
ئويجاخا ثه‌موودییان برايێ خۆ صالح دره‌وين ده‌رێخست، ڤێجا وان ب وێ چه‌ندێ هه‌مى پێغه‌مبه‌ر دره‌وين ده‌رێخستـنن.
ده‌مێ برايێ وان صالحى گۆتییه‌ وان: ئه‌رێ هوين ژ عه‌زابا خودێ ناترسن؟
هندى ئه‌زم ئه‌ز بۆ هه‌وه‌ پێغه‌مبه‌ره‌كێ ده‌‌سپاكم.
ڤێجا هوين ژ خودێ بترسن، وپێگيرییێ ب وێ بكه‌ن يا من به‌رێ هه‌وه‌ دايێ.
وئه‌ز سه‌را شيره‌تكرنا هه‌وه‌ داخوازا چو جزاى ژ هه‌وه‌ ناكه‌م، هه‌ما جزايێ من ب تنێ ل سه‌ر خودايێ هه‌مى چێكرییانه‌.
ئه‌رێ خودايێ هه‌وه‌ دێ هه‌وه‌ هێلته‌ د وێ خۆشییێ دا يا هوين تێدا وهوين هه‌ر دێ د ڤێ دنيايێ دا پشت ڕاست وته‌نا ژ عه‌زاب ونه‌مان ومرنێ مينن؟
د ناڤ باغێن خودان به‌رهه‌م وكانییێن ئاڤێ.
وبيستان ودارقه‌سپێن خودان به‌رهه‌مه‌كێ نه‌رم وگه‌هشتى دا.
وهوين ب شاره‌زايى ودفن بلندى ڤه‌ خانییان د چيايان دا دكۆلن.
ڤێجا هوين ژ عه‌زابا خودێ بترسن، وگوهدارییا شيره‌تا من بكه‌ن.
وگوهێ خۆ نه‌ده‌نه‌ وان يێن زۆردارى ل خۆ كرى وگه‌له‌ك ب ناڤ گونه‌هێ ڤه‌ چووين.
ئه‌وێن كارێ وان خرابكارییا د عه‌ردى دايه‌ وئه‌و چاكییێ تێدا ناكه‌ن.
وان گۆت‌: هه‌ما تو ژ وانى يێن سێره‌به‌ندییه‌كا مه‌زن لێ هاتییه‌كرن، ڤێجا ژ به‌ر سێره‌به‌ندییێ عه‌قلێ ته‌ نه‌مايه‌.
تو ژى وه‌كى مه‌ مرۆڤى ژ دوونده‌ها ئاده‌مییى، ڤێجا چاوا پێغه‌مبه‌رينى دێ بۆ ته‌ ئێت؟ كانێ نيشانه‌كا ئاشكه‌را بۆ مه‌ بينه‌ پێغه‌مبه‌رينییا ته‌ ڕاست ده‌ربێخت، ئه‌گه‌ر تو ژ ڕاستگۆيانى كو خودێ تو بۆ مه‌ يێ هنارتى.
پشتى خودێ حێشتره‌ك بۆ وان ژ كه‌ڤرى ئينايه‌ ده‌ر صالـحى گۆته‌ وان: ئه‌ڤه‌ حێشتره‌كه‌ خودێ دايه‌ هه‌وه‌ ل ڕۆژه‌كا ده‌سنيشانكرى ئاڤ بارا وێیه‌، و ل ڕۆژه‌كا دى ئاڤ بۆ هه‌وه‌يه‌. وێ ڕۆژا دۆرا ڤه‌خوارنا وێ بت چێ نابت هوين ئاڤێ ژێ ڤه‌خۆن، وڕۆژا دۆرا هه‌وه‌ بت ئه‌و ئاڤێ ڤه‌ناخۆت.
وتشته‌كێ خراب وه‌كى لێدانێ يان ڤه‌كوشتنێ چێ نابت هوين د گه‌ل بكه‌ن، ئه‌گه‌ر خودێ ب عه‌زابا ڕۆژه‌كا مه‌زن دێ هه‌وه‌ تێ به‌ت.
ئينا وان ئه‌و حێشتر ڤه‌كوشت، ڤێجا ده‌مێ وان عه‌زاب ديتى ئه‌و په‌شێمان بوون كو وان وه‌ كرى، به‌لێ په‌شێمانییا وان چو مفا نه‌گه‌هانده‌ وان.
ڤێجا عه‌زابا خودێ يا صالحى گه‌ف پێ ل وان كرى ب سه‌رێ وان هات، وئه‌و تێبرن. هندى تێبرنا ثه‌موودییان بوو عيبره‌ته‌ك بۆ وى تێدا هه‌بوو يێ عيبره‌ته‌كێ بۆ خۆ ژ ڤێ دويماهییێ ببينت، وپترییا وان دخودان باوه‌ر نه‌بوون.
وهندى خودايێ ته‌يه‌ ئه‌وه‌ زالێ تۆلێ ژ نه‌يارێن خۆ يێن دره‌وپێكه‌ر ڤه‌دكه‌ت، يێ دلۆڤانكار ب وى يێ باوه‌رییێ بينت ژ به‌نییێن وى.
ملله‌تێ لووطى دره‌و ب پێغه‌مبه‌رينییا وى كر، ڤێجا وان ب ڤێ چه‌ندێ دره‌و ب هه‌مى پێغه‌مبه‌رێن خودێ كر‌.
ده‌مێ برايێ وان لووطى گۆتییه‌ وان: ما هوين ژ عه‌زابا خودێ ناترسن؟
هندى ئه‌زم ئه‌ز بۆ هه‌وه‌ پێغه‌مبه‌ره‌كێ ده‌سپاكم‌.
ڤێجا هوين خۆ ژ عه‌زابا خودێ بپارێزن وگوهدارییا من د وى تشتى دا بكه‌ن يێ ئه‌ز به‌رێ هه‌وه‌ دده‌مێ.
وسه‌را گازییا خۆ بۆ ڕێنيشادانا هه‌وه‌ ئه‌ز چو كرێیه‌كێ ژ هه‌وه‌ ناخوازم، هندى كرێیا منه‌ هه‌ما ب تنێ ل سه‌ر خودايێ هه‌مى چێكرییانه‌.
ئه‌رێ ژ مرۆڤان هوين دئێنه‌ نك زه‌لامان.
ووێ يا خودێ بۆ خۆشییا هه‌وه‌ وزێده‌بوونا دوونده‌هێ ئافراندى ژ ژنێن هه‌وه‌ هوين دهێلن؟به‌لكى هوين ملله‌ته‌كێ سه‌ردا چووينه‌، هه‌وه‌ پێ ل توخويبێ حه‌لالی يێ داناى وهوين ب ناڤ حه‌رامى ڤه‌ يێن چووين.
وان گۆت: ئه‌ى لووط سويند ئه‌گه‌ر تو كارێ پاشڤه‌برنا مه‌ ژ چوونا نك زه‌لامان وكرێتكرنا ڤى تشتى به‌س نه‌كه‌ى، تو دێ ژ وان بى يێن ژ وه‌لاتێ مه‌ دئێنه‌ ده‌رێخستـن.
لووطى گۆت: هندى ئه‌زم ئه‌ز ژ وانم يێن گه‌له‌ك ب وى كارى دنه‌خۆش يێ هوين دكه‌ن.
وده‌مێ ئه‌و ژ وان بێ هيڤى بووى دوعا ژ خودايێ خۆ كر وگۆت: خودايێ من تو من ومرۆڤێن من ژ وێ گونه‌ها كرێت بپارێزه‌ يا ملله‌تێ من دكه‌ت.
ئينا مه‌ ئه‌و ومروڤێن وى وهه‌ر كه‌سه‌كێ باوه‌رى ب گازییا وى ئيناى هه‌مى ڕزگاركرن.
پيره‌ژنه‌كا ژ مرۆڤێن وى تێ نه‌بت، كو ژنكا وى بوو، وێ باوه‌رى د گه‌ل وان نه‌ئينا بوو، ڤێجا ئه‌و ژ وان بوو يێن ماينه‌ د عه‌زابێ دا.
پاشى مه‌ هه‌مى كافر تێبرن.
ومه‌ به‌ر ژ عه‌سمانى وه‌كى بارانێ ل وان باراندن وئه‌و پێ تێبرن، ڤێجا چ پيسه‌ بارانا وان بوو يێن پێغه‌مبه‌رێن مه‌ ئه‌و ترساندين ووان گوهدارى نه‌كرى؛ چونكى دژوارترين ڕه‌نگێن تێبرن وخرابكرنێ ب سه‌ر وان دا هاتن.
هندى د وێ عه‌زابدانێ دايه‌ شيره‌ت وعيبره‌ته‌ك هه‌يه‌، وپترییا وان دخودان باوه‌ر نه‌بوون.
وهندى خودايێ ته‌يه‌ ئه‌وه‌ زالێ ب سه‌رڤه‌هاتى، يێ دلوڤانكار ب به‌نییێن خۆ.
خودانێن وى عه‌ردێ ب داروبار پێغه‌مبه‌رێ خۆ شوعه‌يب دره‌وين ده‌رێخست، ڤێجا ب وێ چه‌ندێ وان دره‌و ب هه‌مى پێغه‌مبه‌ران كر.
ده‌مێ شوعه‌يبى گۆتییه‌ وان: ئه‌رێ ما هوين ژ عه‌زابا خودێ ناترسن كو ئه‌و هه‌وه‌ سه‌را گونه‌هێن هه‌وه‌ عه‌زاب بده‌ت؟
هندى ئه‌زم ئه‌ز بۆ هه‌وه‌ پێغه‌مبه‌ره‌كێ ده‌سپاكم.
ڤێجا هوين ژ عه‌زابا خودێ بترسن، ودويكه‌فتنا وێ هيدايه‌تێ بكه‌ن يا ئه‌ز ژ نك خودێ بۆ هه‌وه‌ پێ هاتيم؛ دا هوين سه‌رڕاست ببن.
وئه‌ز سه‌را داخوازكرنا هه‌وه‌ بۆ باوه‌رییا ب خودێ چو جزاى ژ هه‌وه‌ ناخوازم، هه‌ما جزايێ من ل سه‌ر خودايێ هه‌مى چێكرییانه‌.
شوعه‌يبى گۆته‌ وان -ووان حيله‌ د كێشان وپيڤانێ دا دكرن-: هوين پيڤانێ ب دورستى بۆ خه‌لكى پێك بينن، وهوين ژ وان نه‌بن يێن حه‌قێ مرۆڤان كێم دكه‌ن.
وهوين ب ته‌رازییا ڕاست ودورست كێشانێ بكه‌ن.
وچويێ ژ مافێ خه‌لكى كێم نه‌كه‌ن، وهوين ب شركێ وكوشتـنێ وتالان وترساندنا خه‌لكى خرابكارییێ د عه‌ردى دا نه‌كه‌ن.
وهوين ژ عه‌زابا وى خودايى بترسن يێ هوين وئه‌و ملله‌تێن به‌رى هه‌وه‌ ژى ئافراندين.
وان گۆت: هندى تويى هه‌ما تو ژ وانى يێن سێره‌به‌ندییێ كاره‌كێ دژوار تێكرى.
وهه‌ما تو ژى وه‌كى مه‌ مرۆڤى، ڤێجا چاوا پێغه‌مبه‌رينى بۆ ته‌ ب تنێ دێ ئێت؟ وهه‌ما هه‌مى هزرا مه‌ ئه‌وه‌ كو تو د ڤێ گۆتنا خۆ دا ژ دره‌وينانى.
ڤێجا ئه‌گه‌ر تو ڕاست دبێژى كو تو پێغه‌مبه‌رى، پا كانێ دوعايه‌كێ ژ خودێ بكه‌ دا ئه‌و پرتێن عه‌زابێ ژ عه‌سمانى ب سه‌ر مه‌ دا بينت ومه‌ ببرينت.
شوعه‌يبى گۆت: خودايێ من زاناتره‌ ب وى تشتێ هوين دكه‌ن.
ڤێجا وان به‌رده‌وامى ل سه‌ر دره‌وين ده‌رێخستنا وى كر، ئينا گه‌رمه‌كا دژوار ب سه‌ر وان دا هات، وئه‌و بۆ خۆ ل سيبه‌ره‌كێ گه‌ڕيان دا خۆ بده‌نه‌ بن، وان هند ديت عه‌وره‌كى سيبه‌ر ل وان كر، وئه‌و ب هوينكاتییه‌كێ حه‌سان، ڤێجا ده‌مێ ئه‌و هه‌مى ل بن سيبه‌را وى عه‌ورى كۆم بووين، ئه‌و ل هنداڤى وان بوو ئاگر وئه‌و سۆتن، وتێبرنا وان هه‌مییان ل ڕۆژه‌كا گه‌له‌كا ب ترس بوو.
هندى د وێ عه‌زابێ دايه‌ نيشانه‌كا ئاشكه‌را ل سه‌ر شيانا خودێ كو دره‌وپێكه‌ران بگرت هه‌يه‌، به‌لێ پترییا وان دخودان باوه‌ر نه‌بوون وعيبره‌ت بۆ خۆ ژ وێ چه‌ندێ وه‌رنه‌گرتن.
وهندى خودايێ ته‌يه ‌د تۆلڤه‌كرنا خۆ دا ژ نه‌ياران يێ زاله‌، و ب به‌نییێن خۆ يێ دلۆڤانكاره‌.
وهندى ئه‌ڤ قورئانه‌يه‌ ژ نك ئافرانده‌رێ هه‌مى چێكرییان وخودانێ وان هاتییه‌ خوارێ.
جبريلێ ده‌سپاك وئه‌مين ئه‌و يا ئينايه‌ خوارێ.
ووى ئه‌و بۆ ته ‌-ئه‌ى موحه‌ممه‌د- يا خواندى حه‌تا ته‌ د دلێ خۆ دا ژبه‌ركرى وتو تێ گه‌هشتى؛ دا تو ببییه‌ ژ پێغه‌مبه‌رێن خودێ يێن ملله‌تێن خۆ ژ عه‌زابا خودێ دترسينن.
جبريلی ئه‌و ب زمانه‌كێ عه‌ره‌بى يێ ئاشكه‌را بۆ ته‌ ئينا خوارێ، يا ڕامان ئاشكه‌رايه‌، وئـه‌و وان هه‌مى تشتان ئاشكه‌را دكـه‌ت يێن ئـه‌و هه‌وجه‌ دبنێ ژ كارێ دين ودنيايێ.
وهندى به‌حسێ ڤێ قورئانییه‌ د كيتابێن پێغه‌مبه‌رێن به‌رێ دا هاتییه‌، وان مزگينى پێ دايه‌ وئه‌و ڕاست ده‌رێخستییه‌.
ئه‌رێ وما ئه‌و زانينا ل نك وان زانايێن ئسرائيلیان هه‌ى يێن باوه‌رى ئيناى وه‌كى عه‌بدللاهێ كوڕێ سه‌لامى به‌سى وان نينه‌ كو ئه‌و بزانن هندى تويى تو پێغه‌مبه‌رێ خودێ يى‌؟
وئه‌گه‌ر مه‌ قورئان بۆ هنده‌كێن عه‌ره‌بییێ نه‌زانن ئينابا خوارێ.
ووان ئه‌و ب عه‌ره‌بییه‌كا ره‌هوان ودورست بۆ كافرێن قوره‌يشییان خواندبا، ئه‌و هه‌ر دا كافرییێ پێ كه‌ن، و ژ كافرییا خۆ ئه‌و دا هێجه‌ته‌كێ بۆ خۆ گرن.
وه‌سا مه‌ كوفرا ب قورئانێ كره‌ د دلێن تاوانباران دا، وئه‌و كوفر ل سه‌ر دلێن وان زال بوو.
ڤێجا وان چو ڕێ نه‌ماينه‌ ئه‌و باوه‌رییێ پێ بينن، حه‌تا ئه‌و وێ عه‌زابا دژوار نه‌بينن يا ژڤان بۆ وان پێ هاتییه‌ دان.
ڤێجا ژ نشكه‌كێ ڤه‌ عه‌زاب ب سه‌ر وان دا بێت، وئه‌و به‌رى هنگى نه‌زانن كو ئه‌و دێ ئێت.
ڤێجا ده‌مێ ئه‌و ب خافله‌تى ڤه‌ دئێت ژ په‌شێمانییا نه‌باوه‌رى ئينانێ دا ئه‌و دێ بێژن: ئه‌رێ ئه‌م دێ ئێينه‌ پاشڤه‌هێلان؟
ئه‌رێ ڤێجا ئه‌و له‌زێ ل هاتنا عه‌زابێ دكه‌ن؟
ئـــه‌رێ تــه‌ زانــیــیـه ئه‌گه‌ر ئه‌م چه‌ند ساله‌كێن درێژ وان بهێلينه‌ دخۆشییان دا ومرنا وان پاش بێخين.
پاشى ئه‌و عه‌زابا ژڤان پێ هاتییه‌ دان ب سه‌ر وان دا بێت؟
خۆشيبرنا وان ب ژییێ درێژ، وژيارا باش، چو مفاى ناگه‌هينته‌ وان.
و د ناڤ هه‌مى ملله‌تان دا مه‌ گونده‌ك ژ گوندان تێ نه‌برییه‌، ئه‌گه‌ر مه‌ پێغه‌مبه‌ره‌ك بۆ نه‌هنارت بت وان بترسينت.
وبيرا وان ل وى تشتى بينت يێ ڕزگارییا وان تێدا، وئه‌م دزۆردار نه‌بووينه‌ كو ملله‌ته‌كى عه‌زاب بده‌ين به‌رى ئه‌م پێغه‌مبه‌ره‌كـى بۆ بهنێرين.
وشه‌يتانان قورئان بۆ موحه‌ممه‌دى نه‌ئينايه‌ خـوارێ -وه‌كى كافر دبێژن- .
وئه‌و نه‌بابه‌تى وانه‌، وئه‌و نه‌شێن وێ بكه‌ن.
چونكى ئه‌و ژ گوهدانا قورئانێ ل عه‌سمانى دبێ بارن وستێر درژيێنه‌ وان.
ڤێجا تو ژبلی خودێ په‌رستنا چو خودايێن دى نه‌كه‌، ئه‌گه‌ر دێ ئه‌و عه‌زاب گه‌هته‌ ته‌ يا گه‌هشتییه‌ وان يێن په‌رستنا هنده‌ك شريكان د گه‌ل خودێ كرى.
وتو وان يێن نێزيكتر بۆ ته‌ ژ ملله‌تێ ته‌ ژ عه‌زابا مه‌ بترسينه‌، كو ب سه‌ر وان دا بێت.
وتو چه‌نگێ خۆ بچه‌مينه‌ وخۆ مه‌زن نه‌كه‌ و ژ دلۆڤانى ئاخفتنه‌كا نه‌رم بێژه‌ وان يێن د به‌رسڤا گازییا ته‌ هاتين.
ڤێجا ئه‌گه‌ر وان بێ ئه‌مرییا ته‌ كر وگوهێ خۆ نه‌دا ته‌، تو خۆ ژ كريارێن وان ووێ شركا ئه‌و دكه‌ن به‌رى بكه‌.
وتو كارێ خۆ بهێله‌ ب هيڤییا خودايێ زال ودلۆڤانكار ڤه.
ئه‌وێ ته‌ دبينت ده‌مێ تو ل نيڤا شه‌ڤێ ب تنێ ڕدابییه‌ نڤێژێ.
وئه‌و خۆچه‌ماندنا ته‌ دبينت ده‌مێ تو د گه‌ل نڤێژكه‌ران ڕادبى ودڕوينى ودچيه‌ سوجدێ.
هندى ئه‌وه‌ ئه‌و گوهدێرێ خـوانـدنا تـه‌يـه‌، يـێ پـڕزانـايـه‌ ب ئـنـيـه‌ت وكريـارێن تـه‌.
ئه‌رێ ئه‌ز بۆ هه‌وه‌ بێژم كانێ شه‌يتان ب سه‌ر كێ دا دئێنه‌ خوارێ؟
ئه‌و ب سه‌ر هه‌ر كه‌سه‌كێ گه‌له‌گ دره‌وين وگونه‌هكار ژ خێفزانكان دا دئێن.
شه‌يتان ب دزى ڤه‌ گوهدارییێ دكه‌ن، ژ كۆما بلند ل عه‌سمانى ڤه‌دڕه‌ڤينن، وبۆ خێفزانك وفاسقێن وه‌كى وان دئينن، وپترییا وان ددره‌وينن.يه‌ك ژ وان د گۆتنه‌كێ دا ڕاستییێ دبێژت، وسه‌د دره‌وان ژ نك خۆ لێ زێده‌ دكه‌ت.
وشاعران شعرا وان ل سه‌ر دره‌وێ ونه‌حه‌قییێ ڕادوه‌ستت، وسه‌رداچوويێن وه‌كى وان ل دويڤ وان دبه‌زن.
ئه‌رێ ما ته‌ نه‌ديتییه‌ كو ئه‌و وه‌كى وى دچن يێ ب دويڤ سه‌رێ خۆ كه‌فتى، هه‌ر هۆنه‌ره‌كێ هه‌بت ژ دره‌وێ وهاڤێتنا خه‌لكى وكرێتكرنا نامويسا وان وگۆتنێن خراب ئه‌و قه‌ست دكه‌نێ.
وئه‌و وى تشتى دبێژن يێ نه‌كه‌ن، زێده‌ مه‌دحێن مرۆڤێن نه‌حه‌ق دكن، وخودانێن حه‌قییێ كێم دكه‌ن؟
ژ ناڤ شاعران خودێ ئه‌و شاعر ئينانه‌ده‌ر يێن باوه‌رى ئيناى وكارێن چاك كرين، وگه‌له‌ك زكرێ خودێ كرى، وبه‌ڕه‌ڤانى ژ پێغه‌مبه‌رێ وى موحه‌ممه‌دى كرى، وئاخفتنێن بنه‌جهـ وشيره‌ت وتۆره‌يێن باش گۆتين، وبه‌رانبه‌ر شاعرێن كافر به‌ڕه‌ڤانى ژ ئيسلامێ كرى. وئه‌وێن ب شركێ وگونه‌هان زۆردارى ل خۆ كرى، و ب خوارنا حه‌قێ خه‌لكى وته‌عداكرنا ل سه‌ر وان وپێڕادانا بێ به‌ختییان ب دويڤ وان ڤه‌، ئه‌و دێ زانن كانێ ب چ ڕه‌نگێ خراب ئه‌و دێ ئێنه‌ وه‌رگێڕان وتێبرن؟ هندى ئه‌و وه‌رگێڕانه‌ يا خرابه‌، خودێ مه‌ ژێ بپارێزت.
(طس) گۆتن ل سه‌ر حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌. ئه‌ڤه‌ ئايه‌تێن قورئانێنه‌ ڕامانا وان يا ئاشكه‌رايه‌، وئه‌و زانين وحوكم وشريعه‌تێن تێدا دڕوهن وخويانه‌.
وئه‌و هنده‌ك ئايه‌تن به‌رێ خودانى دده‌نه‌ ڕێكا سه‌ركه‌فتنێ ل دنيايێ وئاخره‌تێ، ومزگينییێ ب باشییێ دده‌نه‌ خودان باوه‌ران يێن باوه‌رى پێ ئيناى، ودويكه‌فتنا هيدايه‌تا وێ كرى.
ئه‌وێن ب دورستى ب كرنا نڤێژێ ڕادبن، وزه‌كاتێ دده‌نه‌ وان يێن پێتڤى، وئه‌و باوه‌رییێ ب ژينا دويماهییێ ووى خه‌لات وجه‌لاتێ تێدا هه‌ى دئينن.
هندى ئه‌ون يێن باوه‌رییێ ب ژينا دويماهییێ نائينن، وكارى بۆ وێ ناكه‌ن، مه‌ كريارێن وان يێن خراب ل به‌ر وان خه‌ملاندينه‌، ئه‌و وان تازه‌ دبينن، له‌و ئه‌و تێدا ددودل وحێبه‌تينه‌.
ئه‌ون يێن عه‌زابا خراب د دنيايێ دا ب كوشتن وئێخسيركرن وشكاندنێ بۆ وان هـه‌ى، وئـه‌و ل ئاخره‌تێ ژ هه‌مى مرۆڤان دزيانكارترن.
وهندى تويى -ئه‌ى موحه‌ممه‌د- تو قورئانێ ژ نك وى خودايى وه‌ردگرى يێ د شۆلێ خۆ دا كاربنه‌جهـ ئه‌وێ ب زانينێ دۆر ل هه‌مى تشتان گرتى.
تو به‌حسێ سه‌رهاتییا مووساى بكه‌ ده‌مێ وى گۆتییه‌ مرۆڤێن خۆ ل وى وه‌ختێ ئه‌و ژ (مه‌ديه‌ن) دهاته‌ (مصرێ): هندى ئه‌زم من ئاگره‌ك ديتییه‌ ئه‌ز دێ خه‌به‌ره‌كى ل دۆر ڕێكێ بۆ هه‌وه‌ ژ نك ئينم، يان ژى دێ هنده‌ك ئاگرى بۆ هه‌وه‌ ئينم؛ دا هوين خۆ پێ گه‌رم بكه‌ن.
ڤێجا ده‌مێ مووسا هاتییه‌ نك ئاگرى خودێ گازى وى كر وگۆتێ كو هندى ئه‌ڤ جهه‌يه‌ خودێ يێ پيرۆزكرى وبه‌ره‌كه‌ت يا هاڤێتییێ ويێ كرییه‌ ئه‌و جهـ يێ ئه‌و لێ د گه‌ل مووساى ئاخفتى وكرییه‌ پێغه‌مبه‌ر، وهندى خودێ‌یه‌ به‌ره‌كه‌تا هاڤێتییه‌ وان ملياكه‌تێن د ناڤ وى ئاگرى ودۆر وبه‌رێن وى دا، وپاكى وپيرۆزى بۆ خودێ بت خودايێ هه‌مى چێكرییان ژ هه‌ر تشته‌كێ نه‌بابه‌تى وى بت.
ئه‌ى مووسا هندى ئه‌زم ئه‌ز ئه‌و خودامه‌ يێ هێژاى په‌رستنێ، زالێ ب سه‌رڤه‌هاتى، يێ كاربنه‌جهـ د ڕێڤه‌برنا به‌نییێن خۆ دا.
وتو گۆپالێ خۆ بهاڤێژه‌، ڤێجا ئه‌و هنگى بوو مار، وده‌مێ وى ديتى گۆپالێ وى لڤلڤى ووه‌كى تيره‌ماره‌كێ سڤك چوو ئه‌وى پشت دا وڕه‌ڤى ولێ نه‌زڤڕى، ئينا خودێ ئه‌و پشت ڕاست كر وگۆتێ: ئه‌ى مووسا تو نه‌ترسه‌، هندى ئه‌و پێغه‌مبه‌رن يێن ئه‌ز دهنێرم ئه‌و ل نك من ناترسن.
به‌لێ هه‌چییێ ب كرنا گونه‌هێ پێ ل توخويبى بدانت، پاشى تۆبه‌ بكه‌ت وباشییا تۆبێ ل شوينا خرابییا گونه‌هێ بدانت، هندى ئه‌زم ئه‌ز بۆ وى باش گونه‌هـ ژێبرێ دلۆڤانكارم، ڤێجا بلا كه‌س ژ دلۆڤانییا خودێ بێ هيڤى نه‌بت.
وتو ده‌ستێ خۆ بكه‌ د به‌ريكا خۆ دا ئه‌و دێ ده‌ركه‌ڤت سپى وه‌كى به‌فرێ بێى كو ئێشه‌ك لێ بت ئه‌ڤه‌ يه‌ك ژ نه‌هـ موعجزه‌يانه‌ يێن پشتا ته‌ پێ دئێته‌گرن د په‌ياما ته‌ دا بۆ فيرعه‌ونى وملله‌تێ وى، هندى ئه‌ون ئه‌و ملله‌ته‌كن ژ فه‌رمانا خودێ دده‌ركه‌فتينه‌ وئه‌و دكافرن.
ڤێجا ده‌مێ ئه‌ڤ موعجزه‌ وه‌سا ئاشكه‌را بۆ وان هاتين كو هه‌ر كه‌سه‌كێ به‌رێ خۆ بده‌تێ ڕاستییا وان بزانت، وان گۆت: ئه‌ڤه‌ سێره‌به‌ندییه‌كا ئاشكه‌رايه‌.
ووان باوه‌رى ب وان موعجزه‌يێن ئاشكه‌را يێن ڕاستییا مووساى به‌رچاڤ دكه‌ن نه‌ئينا، ووان ب ده‌ڤێ خۆ ئاشكه‌را كر كو ئه‌و باوه‌ر ناكه‌ن ئه‌ڤ موعجزه‌ ژ نك خودێ بن، ووان د دل دا دزانى كو ئه‌و ژ نك خودێنه‌، به‌لێ ژ دفن بلندى وخۆمه‌زنكرن وان ئعتراف ب حه‌قییێ نه‌كر، ڤێجا تو -ئه‌ى موحه‌ممه‌د- به‌رێ خۆ بدێ كانێ دويماهییا وان يێن كوفر ب ئايه‌تێن خودێ كرى وخرابكارى د عه‌ردى دا كرى يا چاوا بوو.
و ب ڕاستى مه‌ زانينه‌ك دابوو داوود وسوله‌يمانى ڤێجا وان كار ب وێ زانينێ دكر، ووان گۆت: حه‌مد بۆ وى خودايى بت يێ ئه‌م ب ڤێ چه‌ندێ ب سه‌ر گه‌له‌ك به‌نییێن خۆ يێن خودان باوه‌ر ئێخستين‌.
وسوله‌يمانى ميراتگرییا بابێ خۆ داوودى د پێغه‌مبه‌رينى وزانينێ دا كر، وسوله‌يمانى گۆته‌ ملله‌تێ خۆ: ئه‌ى گه‌لی مرۆڤان زانين وتێگه‌هشتنا ئه‌زمانێ ته‌يران يا بۆ مه‌ هاتییه‌دان، وهه‌ر تشته‌كێ مه‌ هه‌وجه‌يى پێ هه‌بت بۆ مه‌ يێ هـاتـییـه‌دان، هـنـدى ئه‌ڤه‌يه‌ يا خودێ دايه‌ مه‌ ئه‌وه‌ قه‌نجییا ئاشكه‌را يا كو مه‌ ژ خه‌لكێ دى ڤاڤێر دكه‌ت.
وله‌شكه‌رێ سوله‌يمانى ژ ئه‌جنه‌ ومرۆڤ وته‌يران بۆ وى هاته‌ كۆمكرن، وئه‌و له‌شكه‌ر د گه‌ل بۆشاتییا وى يێ سه‌ربه‌رداى نه‌بوو، به‌لكى د ناڤ هه‌ر نفشه‌كى دا هنده‌ك هه‌بوون وان كۆم بكه‌نه‌ سه‌رێك؛ دا هه‌مى ڕێزكرى ڕاوه‌ستـن.
حه‌تا ده‌مێ ئه‌و گه‌هشتينه‌ نهالا مێرییان مێرییه‌كێ گۆت: گه‌لی مێرییان هه‌ڕنه‌ د جهێن خۆڤه‌ دا سوله‌يمان وله‌شكه‌رێ وى هه‌وه‌ نه‌هه‌ڕشينن بێى ئه‌و ب هه‌وه‌ بحه‌سيێن.
ئينا سوله‌يمان ژ گۆتنا وێ مێرییێ گڕنژى كو ئه‌و تێگه‌هشتى ومێرى ل ڤێ ترسێ هشياركرين، ووى هه‌ست ب ڤێ قه‌نجییێ كر يا خودێ د گه‌ل وى كرى، ئينا وى ب دوعاكرن ڤه‌ قه‌ستا خودێ كر وگۆت: خودايێ من تو هاريكارییا من بكه‌ وته‌وفيقا من بده‌ كو ئه‌ز شوكرا وێ قه‌نجییێ بكه‌م يا ته‌ د گه‌ل من ودايبابێن من كرى، وكو ئه‌ز كاره‌كێ چاك بكه‌م يێ تو ژێ ڕازى، وتو ژ دلۆڤانییا خۆ من بكه‌ د ناڤ خۆشییێن به‌حه‌شتا خۆ دا د گه‌ل به‌نییێن خۆ يێن چاك يێن تو ژ كارێ وان ڕازى.
وسوله‌يمانى پسيارا حالێ وان ته‌يران كر يێن كو بن ده‌ستى وى بووين وكانێ كى ژ وان يێ ئاماده‌ نينه‌، ووى په‌پويكه‌كێ ناسيار هه‌بوو ب به‌ر چاڤان نه‌كه‌فت، ئينا وى گۆت: كانێ ئه‌و په‌پويكێ ئه‌ز هه‌رجار دبينم بۆچى نوكه‌ ئه‌ز وى نابينم؟ ئه‌رێ تشته‌كى ئه‌و ژ من ڤه‌شارتییه‌، يان ژى ئه‌و يێ ئاماده‌ نينه‌، له‌و ئه‌ز نابينم؟
ڤێجا ده‌مێ وى زانى ئه‌و يێ ئاماده‌ نينه‌، وى گۆت: سويند ئه‌ز دێ وى ب عه‌زابه‌كا دژوار عه‌زاب ده‌م دا جاره‌كا دى وه‌ نه‌كه‌ت، يان ژى دێ وى ڤه‌كوژم چونكى وى خۆ ژ وى كارى يێ دايه‌ پاش يێ ئه‌و بۆ هاتییه‌ ده‌سته‌سه‌ركرن، يان دڤێت وى هێجه‌ته‌كا ئاشكه‌را هه‌بت سه‌را نه‌ئاماده‌بوونا وى ئه‌و بۆ من بێژت.
ئينا ئه‌و په‌پويك ده‌مه‌كێ نه‌يێ دوير ودرێژ ما پاشى هات ئاماده‌بوو ڤێجا سوله‌يمانى گازنده‌ ژێ كرن كو وى خۆ غه‌واره‌كرى، هودهودى گۆته‌ وى: من ئه‌و تشتێ زانى يێ تو نزانى، وئه‌زێ ژ باژێرێ (سه‌به‌ئێ) ل (يه‌مه‌نێ) دئێم وخه‌به‌ره‌كێ مه‌زن يێ ئه‌زێ ژێ پشت ڕاست من بۆ ته‌ د گه‌ل خۆ ئينايه‌.
من ديت ژنه‌ك يا حوكمى ل خه‌لكێ (سه‌به‌ئێ) دكه‌ت، وهه‌ر تشته‌كێ هه‌بت ژ ئه‌گه‌رێن دنيايێ د ده‌ستێ وێ دا هه‌نه‌، وته‌ختێ حوكمڕانییا وێ گه‌له‌ك يێ مه‌زنه‌.
من ديت وێ وملله‌تێ وێ يا پشت دايه‌ په‌رستنا خودێ ويێ په‌رستنا ڕۆژێ دكه‌ن، وشه‌يتانى كريارێن وان يێن خراب بۆ وان خه‌ملاندينه‌، ڤێجا وى به‌رێ وان ژ باوه‌رى ئينانا ب خودێ وته‌وحيدا وى وه‌رگێڕايه‌، ڤێجا ئه‌و ب سه‌ر ڕێكا خودێ وته‌وحيد وپه‌رستنا وى هل نابن.
شه‌يتانى ئه‌و چه‌نده‌ ل به‌ر وان شرينكر دا ئه‌و بۆ وى خودايى نه‌چنه‌ سوجدێ يێ تشتێ ڤه‌شارتى ل عه‌سمانان وعه‌ردى ژ باران وشينكاتى دئينته‌ ده‌ر، ووى تشتى دزانت يێ هوين ڤه‌دشێرن وئاشكه‌را دكه‌ن.
(ئه‌للاهـ) يێ ژ وى پێڤه‌تر چو خودايێن هێژاى په‌رستنێ نينن، خودايێ عه‌رشێ مه‌زن يێ كو هه‌ر تشته‌ك د بن وى دايه‌.
سوله‌يمانى گۆته‌ هودهودى: ئه‌م دێ به‌رێ خۆ ده‌ينه‌ وى خه‌به‌رێ ته‌ بۆ مه‌ ئيناى دا بزانين كانێ تو ڕاست دبێژى يان -د ڤه‌گێڕينا وى خه‌به‌رى دا- تو ژ دره‌وينانى؟
تو هه‌ڕه‌ ڤێ كاغه‌زا من بۆ خه‌لكێ (سه‌به‌ئێ) ببه‌ وبده‌ وان، پاشى تو خۆ ژ وان ڤه‌ده‌ر بكه‌ وگوهێ خۆ بده‌ وان كانێ دێ چ بێژن، وتو وێ گۆتنێ بزانه‌ يا ئه‌و د ناڤبه‌را خۆ دا دبێژن.
په‌پويك چوو وكاغه‌ز هاڤێته‌ به‌ر مه‌لكا وان، وێ ئه‌و كاغه‌ز خواند، پاشى مه‌زنێن ملله‌تێ خۆ كۆمكرن وپه‌پويكێ گوهـ ل وێ بوو ده‌مێ وێ گۆتییه‌ وان: هندى ئه‌زم كاغه‌زه‌كا ب قه‌در ژ مرۆڤه‌كێ مه‌زن يا گه‌هشتییه‌ من.
پاشى وێ بۆ وان ئاشكه‌راكر كانێ چ د وێ كاغه‌زێ دا هاتییه‌ وگۆت: ئه‌ڤ كاغه‌زه‌ ژ سوله‌يمانییه‌، وئه‌و ب ڤێ گۆتنێ ده‌ست پێ دكه‌ت (ب ناڤێ خودايێ پڕدلۆڤانێ دلۆڤانكار).
وكو هوين خۆ ژ من مه‌زن نه‌كه‌ن وخۆ د سه‌ر وێ ڕا نه‌بينن يا ئه‌ز به‌رێ هه‌وه‌ دده‌مێ، وهوين بۆ خودێ ب موسلمانى ڤه‌ وه‌رنه‌ نك من.
وێ گۆت: گه‌لی مه‌زن وماقويلان بێژنه‌ من ئه‌م چ بكه‌ين، ئاخرى بێى هه‌وه‌ ئه‌ز چو ئه‌مر وفه‌رمانان ناده‌م حه‌تا هوين ئاماده‌ نه‌بن وبير وبۆچوونا خۆ بۆ من ديار نه‌كه‌ن؟
وان د به‌رسڤا وێ دا گۆت: ئه‌م دخودان هێز وشيانين وهژمارا مه‌ يا بۆشه‌ وئه‌م بۆ شه‌ڕان دزيره‌كين، وفه‌رمان يا ته‌يه‌، ڤێجا تو به‌رێ خۆ بدێ كانێ دێ چ فه‌رمانێ ل مه‌ كه‌ى؟ ئه‌م دێ گوهدارییا ته‌ كه‌ين.
وێ ئه‌و ژ كرنا شه‌ڕێ د گه‌ل سوله‌يمانى ترساندن، وخرابییا شه‌ڕكرنێ بۆ وان دياركر وگۆت: هندى مه‌لكن ئه‌گه‌ر ب له‌شكه‌رێ خۆ ڤه‌ ب زۆرى چوونه‌ د باژێره‌كى دا دێ وى خراب كه‌ن وخه‌لكێ ب قه‌در ڕه‌زيل كه‌ن، وكوشتنێ دێ كه‌ن ومرۆڤان ئێخسير كه‌ن، ئه‌ڤه‌ عه‌ده‌تێ وان يێ به‌رده‌وامه‌ دا خه‌لكى پێ بترسينن وبێخنه‌ بن ده‌ستێ خۆ.
وهندى ئه‌زم ئه‌ز دێ ديارییه‌كا مه‌زن و ب بها بۆ سوله‌يمانى وملله‌تێ وى هنێرم، ودێ به‌رێ خۆ ده‌مێ كانێ هنارتییێن مه‌ دێ چ د گه‌ل خۆ زڤڕينن.
ڤێجا ده‌مێ هنارتییێن مه‌لكێ هاتينه‌ نك سوله‌يمانى، سوله‌يمانى نه‌ڕازيبوونا خۆ ژ كارێ وان دياركر وبه‌حسێ وان قه‌نجییان كر يێن خودێ د گه‌ل وى كرين وگۆت: ئه‌رێ هوين هنده‌ك مالی دده‌نه‌ من دا من ڕازى كه‌ن؟ ئه‌وا خودێ دايه‌ من ژ پێغه‌مبه‌رينى وملك ومالی  چێتر وپتره‌ ژ وێ يا وى دايه‌ هه‌وه‌، به‌لكى هوينن يێن كه‌يفا هه‌وه‌ ب وان ديارییان دئێت يێن بۆ هه‌وه‌ دئێن؛ چونكى هوينن مرۆڤێن دنيايێ يێن خۆ ب مالێ دنيايێ مه‌زن دكه‌ن.
ووى گۆته‌ هنارتییێ وان: تو بزڤڕه‌ نك وان، وسويند ب خودێ ئه‌م ب له‌شكه‌ره‌كى ڤه‌ دێ ئێينه‌ وان كو وان هێز وشيانا به‌رگرییا وى نه‌بت، وسويند بت ئه‌گه‌ر ئه‌و نه‌ئێنه‌ د دينێ خودێ دا وپه‌رستنا وى ب تنێ نه‌كه‌ن ئه‌م وان ب ڕه‌زيلی وشكه‌ستن ڤه‌ دێ ژ جهێ وان ده‌رێخيـن.
سوله‌يمانى گۆته‌ وان مرۆڤ وئه‌جنێن ل بن ده‌ستێ خۆ: كى ژ هه‌وه‌ ته‌ختێ حوكمڕانییا وێ دێ بۆ من ئينت به‌رى ئه‌و بێن خۆ ته‌سليمى من بكه‌ن؟
دێوه‌كێ ب هێز ودژوار ژ ئه‌جنان گۆت: ئه‌ز دێ وى بۆ ته‌ ئينم به‌رى تو ژ جهێ خۆ ڕاببى، وهندى ئه‌زم ئه‌ز دشێم وى ته‌ختى ڕاكه‌م، ودێ وى پارێزم حه‌تا دئينمه‌ نك ته‌.
وئه‌وێ زانينه‌ك ژ كيتابێ ل نك هه‌ى گۆت: ئه‌ز دێ وى ته‌ختى بۆ ته‌ ئينم به‌رى تو چاڤێن خۆ بهه‌لينى. ئينا سوله‌يمانى ده‌ستويرى دا وى، وى دوعا ژ خودێ كر وته‌خت ئينا. ده‌مێ سوله‌يمانى ئه‌و ل نك خۆ ئاكنجى ديتى گۆت: ئه‌ڤه‌ ژ قه‌نجییا خودايێ منه‌ يێ ئه‌ز وهه‌مى چێكرى ئافراندين؛ دا من بجه‌ڕبينت: كانێ ئه‌ز ب وێ چه‌ندێ شوكرا وى دێ كه‌م يان دێ كافر بـم وپشت ده‌مه‌ شوكرا وى؟ وهه‌چییێ شوكرا خودێ بكت هه‌ما مفايێ وێ چه‌ندێ هه‌ر بۆ وى دێ زڤڕت، وهه‌چییێ كوفرێ بكه‌ت وشوكرێ نه‌كه‌ت هندى خودايێ منه‌ منه‌ت ب شوكرا وى نينه‌، ئه‌و يێ مه‌رده.
سوله‌يمانى گۆت: هوين گوهۆڕينه‌كا وه‌سا د ته‌ختێ وێ دا بكه‌ن كو ئه‌و وى نه‌ناست ده‌مێ دبينت؛ دا ئه‌م بزانين كانێ ئه‌و دێ ب سه‌ر هل بت يان نه‌؟
ڤێجا ده‌مێ مه‌لكا (سه‌به‌ئێ) هاتی بۆ وێ هاته‌ گۆتن: ئه‌رێ ته‌ختێ ته‌ يێ هۆسايه‌؟ وێ گۆت: ئه‌ڤه‌ وه‌كى وییه‌. ئينا بۆ سوله‌يمانى ئاشكه‌را بوو كو به‌رسڤا وێ يا دورست بوو، ووێ زانى شيانا خودێ چه‌نده‌ وكو ڕاسته‌ سوله‌يمان پێغه‌مبه‌ره‌، ووى گۆت: به‌رى وێ زانينا مه‌ ب خودێ وشيانا وى هه‌بوويه‌، وئه‌م د بن فه‌رمانا خودێ ڤه‌ بووين ومه‌ پێگيرى ب دينێ ئيسلامێ دكر.
وتشتێ ئه‌و ژ په‌رستنا خودايێ ب تنێ پاشڤه‌برى ئه‌و بوو ئه‌و د ناڤ ملله‌ته‌كێ كافر دا مه‌زن بووبوو.
بۆ وێ هاته‌ گۆتن: هه‌ڕه‌ د قه‌سرێ ڤه‌، وحه‌وشا قه‌سرێ يا ژ ناڤ دا ب شيشێ هاتبوو چێكرن وئاڤ د بن دا دچوو، ڤێجا ده‌مێ وێ ئه‌و ديتى وێ هزركر ئاڤه‌ يا دچت وپێل يێ ڤێ دكڤن، ئينا وێ ده‌همه‌نا خۆ هلدا دا بده‌ته‌ ئاڤێ بێى كراسێ وێ ته‌ر ببت، سوله‌يمانى گۆتێ: ئه‌و عه‌رده‌كه‌ ژ شيشێ يێ هاتییه‌ چێكرن وئاڤ د بن دا دچت. هنگى وێ گۆت: خودايێ من هندى ئه‌زم من زۆردارى ل خۆ كربوو ژ به‌ر وێ شركا من كرى، وئه‌ز د گه‌ل سوله‌يمانى هاتمه‌ د دينێ خودێ دا خودايێ هه‌مى چێكرییان.
و ب ڕاستى مه‌ بۆ ثه‌موودییان برايى وان صالـح هنارتبوو: كو ته‌وحيدا خودێ بكه‌ن، وپه‌رستنا كه‌سێ دى نه‌كه‌ن، ڤێجا ده‌مێ صالـح بۆ وان هاتى وبه‌رێ وان دايه‌ خودێ وپه‌رستنا وى ملله‌تێ وى بوونه‌ دو ده‌سته‌ك: هنده‌كان باوه‌رى پێ ئينا، وهنده‌كان كوفر ب گازییا وى كر، وهــه‌ر يــه‌ك ژ وان هـزر دكر ئــه‌و يێ حـه‌قـه‌.
صالحى گۆته‌ ده‌سته‌كا كافر: بۆچى هوين له‌زێ ل كوفرێ وكرنا خرابییێ دكه‌ن يا كو دێ عه‌زابێ ب سه‌ر هه‌وه‌ دا ئينت، وهوين باوه‌رییێ وكرنا باشییان يا كو خێر بۆ هه‌وه‌ پێڤه‌ دئێت پاش دئێخن؟ بۆچى هوين هه‌ر ژ سه‌رى داخوازا ژێبرنا گونه‌هان بۆ خۆ ژ خودێ ناكه‌ن، و ل خۆ نازڤڕن؛ دا به‌لكى دلۆڤانى ب هه‌وه‌ بێته‌ برن.
ملله‌تێ صالحى گۆتێ: مه‌ خێر وئيفله‌حى ژ ته‌ و ژ وان يێن هاتينه‌ د دينێ ته‌ دا نه‌ديتییه‌، صالحى گۆته‌ وان: هه‌ر باشى وخرابییه‌كا بگه‌هته‌ هه‌وه‌ خودێ بۆ هه‌وه‌ يا نڤيسى وئه‌و دێ هه‌وه‌ جزا ده‌ت، به‌لكى هوين ملله‌ته‌كن ب خۆشى ونه‌خۆشییێ دئێنه‌ جه‌ڕباندن.
و ل باژێرێ صالحى- كو باژێرێ (جحر) بوو ئه‌وێ دكه‌فته‌ ژۆرییا ڕۆژهه‌لاتا جزيرا عه‌ره‌بان- نه‌هـ زه‌لام هه‌بوون، كارێ وان خرابكارییا د عه‌ردى دا بوو، ئه‌و خرابكارییا چو چاكى د گه‌ل دا نه‌بت.
ڤان هه‌ر نه‌هان گۆته‌ يه‌ك ودو: هوين بۆ يه‌ك ودو ب خودێ سويند بخۆن: كو ئه‌م ب شه‌ڤێ و ب خافله‌تى ڤه‌ بێين صالحى ومروڤێن وى بكوژين، پاشى بێژينه‌ وى يێ داخوازا خوينا وى بكه‌ت ژ مرۆڤێن وى: مه‌ كوشتنا وان ب چاڤ نه‌ديتییه‌، وئه‌م د گۆتنا خۆ دا دێ دڕاستگۆ بين.
ووان ئه‌ڤ پيلانه‌ گێڕا دا صالحى وخه‌لكێ مالا وى بكوژن، ئينا مه‌ پێغه‌مبه‌رێ خۆ صالح ب سه‌رئێخست، ومه‌ ب خافله‌تى ڤه‌ ئه‌و گرتن وعه‌زابدان، بێى ئه‌و هزرا عه‌زابا مه‌ بكه‌ن يان كاره‌كى بۆ بكه‌ن.
ڤێجا تو -ئه‌ى موحه‌ممه‌د- به‌رێ خۆ بده‌ دويماهییا غه‌درا ڤان د گه‌ل پێغه‌مبه‌رێ وان صالحى كانێ مه‌ چ ب سه‌رى ئينا؟ مه‌ ئه‌و وملله‌تێ وان هه‌مى تێبرن.
ڤێجا ئه‌وێن هه‌ خانییێن وانه‌ دكاڤلن كه‌س تێدا نينه‌؛ ژ به‌ر وێ زۆردارییا وان ل خۆ كرى، كو شرك ب خودێ كرى وباوه‌رى ب پێغه‌مبه‌رێ خۆ نه‌ئيناى. هندى د وێ تێبرنێ دايه‌ نيشانه‌ك ووجه‌ك بۆ وى ملله‌تى هه‌يه‌ يێ پێ ئاگه‌هدار، وئه‌ڤه‌ ڕێبازا مه‌يه‌ د ده‌ر حه‌قا وان دا يێن باوه‌رییێ ب پێغه‌مبه‌ران نه‌ئينن.
ومه‌ صالح وئه‌وێن باوه‌رى د گه‌ل دا ئيناى ژ وێ عه‌زابێ ڕزگاركرن يا ب سه‌رێ ثه‌موودییان هاتى، ئه‌وێن ب باوه‌رییا خۆ خۆ ژ خودايى پاراستى.
وتو به‌حسێ لووطى بكه‌ ده‌مێ وى گۆتییه‌ ملله‌تێ خۆ: ئه‌رێ هوين وى كارێ زێده‌ كرێت دكه‌ن وهوين دزانن ئه‌و چه‌ند يێ كرێته‌؟
ئه‌رێ هوين دچنه‌ نك زه‌لامان وهوين ژنكان دهێلن؟ نێ هوين ملله‌ته‌كێ نه‌زانن هوين حه‌قێ خودێ ل سه‌ر خۆ نزانن، وهوين ب وێ چه‌ندێ بێ ئه‌مرییا خودێ وپێغه‌مبه‌رێ وى دكه‌ن، وهوين كاره‌كى دكه‌ن كه‌سێ به‌رى هه‌وه‌ نه‌كرییه‌.
ڤێجا ملله‌تێ لووطى چو به‌رسڤ نه‌بوون ژبلی هندێ وان گۆته‌ يه‌ك ودو: هوين بنه‌مالا لووطى ژ گوندێ خۆ ده‌ربێخن، هندى ئه‌ون ئه‌و خۆ ژ ڤى كارێ مه‌ دده‌نه‌ پاش، وخۆ پاقژ دبينن. وان ئه‌ڤ گۆتنه‌ بۆ ياريپێكرن دگۆت.
ڤێجا مه‌ لووط ومرۆڤێن وى ژ وێ عه‌زابێ ڕزگاركرن يا كو دێ ب سه‌رێ ملله‌تێ وى دا ئێت، ژنا وى تێ نه‌بت -ب قه‌ده‌را مه‌- ئه‌و ژ وان بوو يێن ماينه‌ د عه‌زابێ دا؛ چونكى ئه‌و پشته‌ڤانا ملله‌تێ خۆ بوو ويا ڕازى بوو ل سه‌ر كريارێن وان.
ومه‌ ژ عه‌سمانى بارانه‌كا به‌رێن ژ ته‌قنێ هاتينه‌ چێكرن ب سه‌ر وان دا باراند وتێبرن، ڤێجا چ پيسه‌ بارانا وانه‌ يێن هاتينه‌ ترساندن، ئه‌وێن چو هێجه‌ت د ده‌ستان دا نه‌ماين.
تـو بێژه‌: مه‌دح وسوپاسى بۆ خودايى بن، وسلاڤ وته‌ناهى ژ وى ل وان به‌نییێن وى بن يێن وى بۆ په‌ياما خۆ هلبژاتيـن، پاشى تو پسيارێ ژ بوتپه‌رێسێن ملله‌تێ خۆ بكه‌: ئه‌رێ ئه‌و خودايێ مفا وزيان د ده‌ستى دا چێتره‌ يان ئه‌و شريكێن وان ژبلی خودێ داناين، يێن كو نه‌شێن نه‌ مفاى ونه‌ زيانێ بگه‌هيننه‌ خۆ يان بگه‌هيننه‌ كه‌سێ دى؟
وتو پسيارێ ژ وان بكه‌: كێ عه‌سمان وعه‌رد ئافراندينه‌، وئاڤه‌ك بۆ هه‌وه‌ ژ عه‌سمانى ئينايه‌ خوارێ، ڤێجا باغ وبيستانێن خودان جوانى وخـوشكۆكى پێ شيـن كرن؟ ئه‌گه‌ر خودێ ئاڤ ژ عه‌سمانى نه‌باراندبا بۆ هه‌وه‌ نه‌ دبوو كو هوين داروبارێ وان باغان شيـن بكه‌ن. هندى په‌رستنا وییه‌ ئه‌وه‌ حه‌قى، وپه‌رستنا تشته‌كێ دى ژبلی وى نه‌حه‌قییه‌. ئه‌رێ خودايه‌كێ دى د گه‌ل خودێ ئه‌ڤ كاره‌ كرينه‌ حه‌تا بۆ خودێ ببته‌ شريك وپه‌رستنا وى ژى بێته‌ كرن؟ به‌لكى ئه‌ڤ بوتپه‌رێسه‌ ملله‌ته‌كن به‌رێ خۆ ژ ڕێكا حه‌قییێ وباوه‌رییێ وه‌ردگێڕن، وهنده‌كان د په‌رستـن ومه‌زنكرنێ دا دئيننه‌ ڕێزا خودێ.
ئه‌رێ په‌رستنا وان شريكان يێن هوين بۆ خودايێ خۆ ددانن چێتره‌ يان په‌رستنا وى يێ عه‌رد بۆ هه‌وه‌ كرییه‌ جهێ ئاكنجيبوونێ وڕويبار د ناڤ ڕا برين، وچيايێن موكم لێ داناين، وپه‌رده‌يه‌ك كرییه‌ د ناڤبه‌را هه‌ردو ده‌ريايان دا يا ئاڤ شرين وئاڤ سوير دا يه‌ك يا دى خراب نه‌كه‌ت؟ ئه‌رێ خودايه‌كێ دى د گه‌ل خودێ ئه‌ڤ چه‌نده‌ كرییه‌؛ دا هوين وى د په‌رستنێ دا بۆ بكه‌نه‌ شريك؟ به‌لكى پترییا ڤان بوتپه‌رێسان قه‌درێ مه‌زنییا خودێ نزانن.
ئه‌رێ په‌رستنا وان يێن هوين بۆ خودێ دكه‌نه‌ شريك چێتره‌ يان په‌رستنا وى يێ د به‌رسڤا وى كه‌سێ ته‌نگاڤ دئێت ده‌مێ هاوار دكه‌ت، ووێ نه‌خۆشییا ب سه‌ر وى دا هاتى ڕادكه‌ت، وهه‌وه‌ ل عه‌ردى دكه‌ته‌ جێگرێن وان يێن به‌رى هه‌وه‌ چووين؟ ئه‌رێ خودايه‌كێ دى د گه‌ل خودێ ڤان قه‌نجییان د گه‌ل هه‌وه‌ دكه‌ت؟ كێمه‌كێ هوين بيرا خۆ لێ دئيننه‌ڤه‌ ووجه‌كێ بۆ خۆ ژێ دگرن.
ئه‌رێ په‌رستنا وان يێن هوين بۆ خودێ دكه‌نه‌ هه‌ڤپشك چێتره‌ يان په‌رستنا وى يێ ل تارییێن هشكاتى وده‌ريايێ ڕێكێ نيشا هه‌وه‌ دده‌ت ده‌مێ هوين به‌رزه‌ دبن، وئه‌وێ باى بۆ مزگينى كو ڕه‌حـما خودێ دێ بارت دهنێرت؟ ئه‌رێ خودايه‌كێ دى د گه‌ل خودێ ڤێ چه‌ندێ بۆ هه‌وه‌ دكه‌ت ڤێجا دا هوين دوعايان ژێ بكه‌ن؟ يێ پاك وبلند بت خودێ ژ وى تشتێ ئه‌و بۆ وى دكه‌نه‌ هه‌ڤپشك.
وتو پسيارێ ژ وان بكه‌: ئه‌و كییه‌ يێ خه‌لكى دئافرينت پاشى چى گاڤا ڤيا وان دبرينت، پاشى دوباره‌ وان دئافرينته‌ڤه‌، وئه‌و كییه‌ يێ ب باراندنا بارانێ ژ عه‌سمانى و ب شينكرنا داروبارى ژ عه‌ردى ڕزقى دده‌ته‌ هه‌وه‌؟ ئه‌رێ خودايه‌كێ دى ژبلی خودێ وێ چه‌ندێ دكه‌ت؟ تو بێژه‌: كانێ هوين هێجه‌تا خۆ بينن ئه‌گه‌ر هوين دڕاستگۆنه‌ كو خودێ شريكه‌ك هه‌يه‌.
تو -ئه‌ى موحه‌ممه‌د- بێژه‌ وان: كه‌سه‌ك نه‌ ل عه‌سمانان ونه‌ ل عه‌ردى وى تشتى نزانت يێ خودێ ڤه‌شارتى ژ كارێن غه‌يبى، وئه‌و نزانن كانێ كه‌نگى ئه‌و دێ ژ گۆڕێن خۆ ڕابن ده‌مێ قيامه‌ت دئێت؟
به‌لكى زانينا وان ل ئاخره‌تێ پێك دئێت، وئه‌و دزانن كو ئه‌ڤه‌ ئاخره‌ته‌ وترس وسه‌هما وییه‌ پشتى ئه‌و وێ ب چاڤ دبينن، و ب ڕاستى ئه‌و د دنيايێ دا ژێ ب گـومان بوون، به‌لكى دلێن وان ژێ دكۆره‌نه‌.
وئه‌وێن كوفر ب ته‌وحيدا خودێ كرى گۆتن: ئه‌رێ پشتى ئه‌م وبابێن مه‌ مرين وبووينه‌ ئاخ جاره‌كا دى وه‌كى به‌رێ دێ زێندى بينه‌ڤه‌؟
ب ڕاستى ژڤان ب ڤێ چه‌ندێ بۆ مه‌ وبۆ بابێن مه‌ ژى به‌رێ هاتبوو دان، به‌لێ مه‌ چو ڕاستى بۆ ڤى ژڤانى نه‌ديتییه‌ ومه‌ باوه‌رى پێ نه‌ئينايه‌، هندى ئه‌ڤ ژڤانه‌يه‌ هه‌ما يه‌ك ژ وان دره‌وانه‌ يێن خه‌لكێ به‌رێ د كيتابێن خۆ دا نڤيسى.
تو -ئه‌ى موحه‌ممه‌د- بێژه‌ ڤان دره‌وپێكه‌ران: هوين ل عه‌ردى بگه‌ڕيێن، وبه‌رێ خۆ بده‌نه‌ وارێ تاوانبارێن به‌رى خۆ، كانێ دويماهییا وان يێن دره‌و ب پێغه‌مبه‌ران كرى يا چاوا بوويه‌؟ ژ به‌ر دره‌وين ده‌رێخستنا وان بۆ پێغه‌مبه‌ران خودێ ئه‌و تێ برن، وخودێ دێ وه‌سا ل هه‌وه‌ ژى كه‌ت ئه‌گه‌ر هوين باوه‌رییێ نه‌ئينن.
وتو ب خه‌م نه‌كه‌ڤه‌ كو بوتپه‌رێسان پشتا خۆ دايه‌ ته‌ يان باوه‌رى ب ته‌ نه‌ئيناى، وسنگێ ته‌ بلا ژ فه‌ند وفێلێن ئه‌و د گه‌ل ته‌ دكه‌ن ته‌نگ نه‌بت، هندى خودێ‌یه‌ دێ ته‌ ب سه‌ر وان ئێخت.
وبوتپه‌رێسێن ملله‌تێ ته ‌-ئه‌ى موحه‌ممه‌د- دبێژن: ئه‌ڤ ژڤانێ تو ودويكه‌فتییێن خۆ ب عه‌زابێ ددنه‌ مه‌ كه‌نگییه‌ ئه‌گه‌ر هوين دڕاستگۆنه‌ د وى ژڤانى دا؟
تو -ئه‌ى موحه‌ممه‌د- بێژه‌ وان: به‌لكى هنده‌ك ژ وێ عه‌زابا هوين له‌زێ لێ دكه‌ن يا نێزيكى هه‌وه‌ بت.
وهندى خودايێ ته‌يه‌ يێ خودان قه‌نجییه‌ ل سه‌ر مرۆڤان؛ چونكى ئه‌و له‌زێ د عه‌زابدانا وان دا ناكه‌ت سه‌را كوفر ونه‌گوهدارییا وان، به‌لێ پترییا وان شوكرا خودێ سه‌را وێ چه‌ندێ ناكه‌ن، وباوه‌رییێ نائينن.
وهندى خودايێ ته‌يه‌ دزانت كانێ چ د سنگێن به‌نییێن وى دا يێ ڤه‌شارتییه‌ وكانێ ئه‌و چ ئاشكه‌را دكه‌ن.
وتشته‌ك نينه‌ ل به‌ر خه‌لكى يێ ڤه‌شارتى بت ل عه‌ردى وعه‌سمانى ئه‌گه‌ر ل نك خودێ د كيتابه‌كا ئاشكه‌را دا نه‌بت. وێ كيتابێ دۆرا ل هه‌مى تشتان گرتى يێ بووى ويێ دێ بت ژى.
هندى ئه‌ڤ قورئانه‌يه‌ حه‌قییێ بۆ ئسرائيلیان دبێژت د پترییا وان تشتان دا يێن ئه‌و تێدا ژێك جودا بووين.
وهندى ئه‌ڤ قورئانه‌يه‌ ڕێنيشادان‌ ودلۆڤانییه‌ بۆ هه‌ر كه‌سه‌كێ باوه‌رییێ بينت.
هندى خودايێ ته‌يه‌ حوكمى د ناڤبه‌را وان دا دكه‌ت يێن ژێك جودا بووين، ڤێجا ئه‌و تۆلێ ژ نه‌حه‌قى دستينت، ويێ قه‌نجيكار خه‌لات دكه‌ت. وئه‌وه‌ زالێ ب سه‌رڤه‌هاتى، حوكمێ وى نائێته‌ ڤه‌گه‌ڕاندن، يێ پڕزانايه‌، ل به‌ر وى حه‌قى ونه‌حه‌قى تێكه‌لی يه‌ك نابت.
ڤێجا تو د هه‌مى كارێن خۆ دا خۆ بهێله‌ ب هيڤییا خودێ ڤه‌، هندى تويى تو يێ ل سه‌ر وێ حه‌قییا ئاشكه‌را يا چو گومان تێدا نه‌هه‌ى.
هندى تويى -ئه‌ى موحه‌ممه‌د- تو نه‌شێى حه‌قییێ بگه‌هينییه‌ وى يێ خودێ خه‌تم ل دلێ وى داى ومراندى، وتو نه‌شێى گازییا خۆ بگه‌هينییه‌ وى يێ خودێ گوهێن وى ژ بهيستنا حه‌قییێ كه‌ڕكرين ده‌مێ ئه‌و دچن وپشتا خۆ دده‌نه‌ ته‌.
وتو نه‌شێى به‌رێ وى يێ خودێ ژ ديتنا حه‌قییێ كۆره‌ كرى بده‌يه‌ ڕێكا ڕاست، هه‌ما ب تنێ تو دشێى ده‌نگێ خۆ بگه‌هينییه‌ وى يێ باوه‌رى ب ئايه‌تێن مه‌ ئيناى، ڤێجا ئه‌و دموسلمانن وگوهدارییا ته‌ دكه‌ن د وى تشتى دا يێ تو به‌رێ وان دده‌يێ.
وئه‌گه‌ر عه‌زاب ل سه‌ر وان حه‌ق بوو؛ ژ به‌ر گونه‌هكارى وسه‌رداچوونا وان، حه‌تا ئه‌و ببنه‌ خرابترين چێكرییێن خودێ، ئه‌م ل دويماهییا زه‌مانى حه‌يوانه‌كى دێ بۆ وان ژ عه‌ردى ده‌رێخين؛ داببته‌ نيشانه‌كا مه‌زن ژ نيشانێن هاتنا قيامه‌تێ، ئه‌و حه‌يوان دێ د گه‌ل وان ئاخڤت كو ئه‌و مرۆڤێن باوه‌رى ب قيامه‌تێ نه‌ئيناى باوه‌رییێ ب قورئانێ وموحه‌ممه‌دى ودينێ وى نائينن وكارى پێ ناكه‌ن.
وڕۆژا ئه‌م ل حه‌شرێ ژ هه‌ر ملله‌ته‌كى ده‌سته‌كه‌كێ كۆم دكين ژ وان يێن دره‌وێ ب ئايه‌ت وده‌ليلێن مه‌ دكه‌ن؛ دا لێك كۆم ببن، پاشى هه‌مى بۆ حسێبێ دئێنه‌ هاژۆتن.
حه‌تا ئه‌گه‌ر ژ هه‌ر ملله‌ته‌كى قۆله‌ك هات ژ وان يێن دره‌و ب ئايه‌تێن مه‌ كرى وكۆم بوون، خودێ گۆت: ئه‌رێ هه‌وه‌ دره‌و ب وان ئايه‌تێن من كربوو، وهه‌وه‌ چو ده‌ليل ل سه‌ر نه‌حه‌قییا وان نه‌بوو حه‌تا هوين پشت بده‌نێ ودره‌وێ پێ بكه‌ن، يان هه‌وه‌ چ دكر؟
وگۆتن ب عه‌زابێ ل سه‌ر وان حه‌ق بوو؛ ژ به‌ر زۆردارى ودره‌وپێكرنا وان، ڤێجا وان چو هێجه‌ت نينن پێ باخڤن وبه‌ڕه‌ڤانییێ ژ خۆ بكه‌ن به‌رانبه‌ر وێ عه‌زابا خراب يا ب سه‌رێ وان هاتى.
ئه‌رێ ئه‌وێن هه‌ يێن دره‌و ب ئايه‌تێن مه‌ كرى ما نابينن كو مه‌ شه‌ڤ يا داى دا ئه‌و تێدا ڤه‌حه‌ويێن وبنڤن، ومه‌ ڕۆژ يا داى دا بۆ وان ببته‌ جهێ ديتنێ وبه‌رگه‌ڕيانا ڕزقى؟ هندى د چێكرنا وان دايه‌ نيشانه‌ك هه‌يه‌ بۆ ملله‌ته‌كێ باوه‌رییێ بينت.
وتو به‌حسێ وێ ڕۆژێ بكه‌ يا ملياكه‌ت تێدا بۆڕییێ لێدده‌ت ڤێجا هه‌چییێ ل عه‌سمانان وعه‌ردى ژ ترسێن وێ لێدانێ دا دبزديێت، ئه‌و تێ نه‌بت يێ خودێ بڤێت و ژ وێ ترسێ بپارێزت، وهه‌مى چێكرى شكه‌ستى وستوخوار دئێنه‌ نك خودايێ خۆ.
وتو چيايان دبينى يا ژ ته‌ڤه‌ ئه‌و ل جهێن خۆ ڕادوه‌ستاينه‌، وئه‌و ب خۆ وه‌سا دچنه‌ ڕێ وه‌كى ئه‌و عه‌ور دچن يێن با وان دهاژۆت، وئه‌ڤه‌ ژ چێكرنا وى خودايییه‌ يێ هه‌مى تشت موكم وباش چێكرين. هندى خودێ‌یه‌ يێ شاره‌زايه‌ ب وى كارێ به‌نییێن وى دكه‌ن.
هه‌چییێ ل ڕۆژا قيامه‌تێ بێت وته‌وحيدا خودێ وباوه‌رى ئينانا ب وى وكارێ چاك د گه‌ل دا، ئه‌وى خێره‌كا مه‌زن وچێتر بۆ وى ل نك خودێ هه‌يه‌، كو به‌حه‌شته‌، وئه‌و ل ڕۆژا بزديانا مه‌زنتر دپشت ڕاستـن.
وهه‌چییێ ب شركێ وكارێن خراب ڤه‌ بێت، جزايێ وان ئه‌وه‌ خودێ ل ڕۆژا قيامه‌تێ وان ل سه‌ر ڕوییان بهاڤێته‌ د ئاگرى دا، وبۆ پاشڤه‌ برن دێ بۆ وان ئێته‌ گۆتن: ئه‌رێ ژبلی وان كريارێن هه‌وه‌ د دنيايێ دا دكرن ما جزايێ هه‌وه‌ ب تشته‌كێ دى دئێته‌ دان؟
تو -ئه‌ى موحه‌ممه‌د- بێژه‌ مرۆڤان: هه‌ما فه‌رمان ب هندێ يا ل من هاتییه‌كرن كو ئه‌ز په‌رستنا خودايێ ڤى باژێرى بكه‌م، كو مه‌كه‌هه‌، يا خودێ ل سه‌ر به‌نییێن خۆ حه‌رامكرى كو ئه‌و خوينه‌كا حه‌رام لێ بڕێژن، يان زۆردارییێ تێدا ل يه‌كى بكه‌ن، يان نێچيرێ لێ بگرن، يان داروبارێ وێ ببـڕن، وهه‌ر تشته‌كێ هه‌ى بۆ وییه‌، وفه‌رمان يا ل من هاتییه‌ كرن كو ئه‌ز په‌رستنا وى ب تنێ بكه‌م، وخۆ بێخمه‌ بن ئه‌مرێ وى، وگوهدارییا وى بكه‌م.
وكو ئه‌ز قورئانێ بۆ مرۆڤان بخوينم، ڤێجا هه‌چییێ پێ ب هيدايه‌ت بێت ودويكه‌فتنا وێ بكه‌ت يا ئه‌ز پێ هاتيم، هه‌ما خێر وجزايێ وێ چه‌ندێ هه‌ر دێ بۆ وى زڤڕت، وهه‌چییێ ژ حه‌قییێ به‌رزه‌بوو تو -ئه‌ى موحه‌ممه‌د- بێژه‌: هه‌ما ئه‌ز ژ وانم يێن ملله‌تێن خۆ ترساندين، وهيدايه‌ت نه‌ د ده‌ستێ من دايه‌.
وتو -ئه‌ى موحه‌ممه‌د- بێژه‌: حه‌مد بۆ خودێ بت، ئه‌و ئايه‌تێن خۆ د هه‌وه‌ ب خۆ دا و د عه‌رد وعه‌سمانان ژى دا پاشى دێ نيشا هه‌وه‌ ده‌ت، ڤێجا هوين دێ وه‌سا وان ناسن كو هوين حه‌قییێ ونه‌حه‌قییێ پێ ڤاڤێر بكه‌ن، وخودايێ ته‌ ژ وى تشتێ هوين دكه‌ن يێ بێ ئاگه‌هـ نينه‌، وئه‌و دێ هه‌وه‌ سه‌را جزا ده‌ت.
(طسم) گۆتن ل سه‌ر ڤان حه‌فێن كه‌ركرى ل سه‌رێ سووره‌تا به‌قه‌ره‌ بۆرییه‌.
ئه‌ڤه‌ ئايه‌تێن وێ قورئانێنه‌ يا من بۆ ته‌ -ئه‌ى موحه‌ممه‌د- ئينايه‌ خوارێ، هه‌ر تشته‌كێ به‌نى هه‌وجه‌ ببنێ ژ كارێ دنيايێ وئاخره‌تێ ئه‌و ئاشكه‌را دكه‌ت.
ئه‌م بۆ ته‌ ژ به‌حسێ مووساى وفيرعه‌ونى خه‌به‌ره‌كێ ڕاست دبێژين بۆ وى ملله‌تێ باوه‌رییێ ب ڤێ قورئانێ دئينت، وباور دكت كو ئه‌و ژ نك خودێ‌یه‌، وكارى پێ دكه‌ت.
هندى فيرعه‌ونه‌ خۆ د عه‌ردى دا مه‌زن كر و د سه‌ردا چوو، ووى خه‌لكێ عه‌ردى كرنه‌ كۆم وده‌سته‌كێن جودا جودا، وى كۆمه‌ك ژ وان لاواز دكر، كو ئسرائيلی بوون، كوڕێن وان ڤه‌دكوشتـن، وژنكێن وان دئێخستنه‌ بن ده‌ستێ خۆ، هندى ئه‌و بوو ئه‌و د عه‌ردى دا ژ خرابكاران بوو.
ومه‌ دڤێت منه‌تێ ل وان بكه‌ين يێن فيرعه‌ونى د عه‌ردى دا لاواز دكرن، ووان بكه‌ينه‌ پێشبه‌ر وسه‌ركێشێن خێرێ، وميراتگرییا عه‌ردى پشتى تێبرنا فيرعه‌ونى وملله‌تێ وى بێخينه‌ د ده‌ستێ وان دا.
ودا ئه‌م ده‌سهه‌لاتا وان د عه‌ردى دا موكم بكه‌ين، وئه‌م وێ ژ ڤێ ده‌سته‌كا لاواز نيشا فيرعه‌ون وهامان و له‌شكه‌رێ وان بده‌ين يا ئه‌و ژێ دترسان ژ تێبرن ونه‌ما ده‌سهه‌لاتدارییێ، وده‌رێخستنا وان ژ وارێ وان ب ده‌ستێ وى زارۆكى يێ د ناڤ ئسرائيلییان دا په‌يدا بو
ومه‌ ئێخسته‌ سه‌ر دلێ دايكا مووساى ده‌مێ وێ مووسا بووى وترساى فيرعه‌ون وى ژى وه‌كى كوڕكێن دى يێن ئسرائيلییان ڤه‌كوژت: كو تو ب پشت ڕاستى شيرى بده‌يێ، وئه‌گه‌ر تو ترساى مه‌سه‌لا وى ئاشكه‌را ببت تو وى بكه‌ د سندۆقه‌كێ دا وبهاڤێژه‌ د نيلی دا، بێى تو بترسى كو فيرعه‌ون وملله‌تێ وى وى بكوژن، و ل سه‌ر دويركه‌فتنا وى تو ب خه‌م نه‌كه‌ڤه‌، هندى ئه‌ميـن ئه‌م دێ كوڕێ ته‌  زڤڕينينه‌ نك ته‌ ودێ وى كه‌ينه‌ پێغه‌مبه‌ر.
ئينا وێ ئه‌و كره‌ د سندۆقه‌كێ دا وهاڤێته‌ د نيلی دا، ڤێجا زه‌لامێن فيرعه‌ونى ب سه‌ر وى هلبوون وئه‌و بر، ودويماهییا وى ئه‌و بۆ وان بوو دوژمن وكۆڤان، وتێچوونا وان ل سه‌ر ده‌ستێ وى بوو. هندى فيرعه‌ون وهامان وله‌شكه‌رێ وانه‌ ئه‌و دگونه‌هكار وموشرك بوون.
وژنا فيرعه‌ونى گۆته‌ وى: ئه‌ڤ زارۆكه‌ بۆ من وبۆ ته‌ دێ بته‌ جهێ دلـخۆشییێ، هوين وى نه‌كوژن؛ به‌لكى خێره‌ك ژ وى بگه‌هته‌ مه‌ يان ئه‌م وى بكه‌ينه‌ كوڕ بۆ خۆ، وفيرعه‌ونى وبنه‌مالا وى نه‌دزانى كو دويماهییا وان دێ ل سه‌ر ده‌ستێ وى بت.
ودلێ دايكا مووساى وه‌ لێ هات ژبلی خه‌ما مووساى وبه‌حسێ وى ژ هه‌ر تشته‌كێ دى يێ هه‌بت ڤالا بوو، ونێزيك بوو ئه‌و ئاشكه‌را بكه‌ت كو ئه‌و كوڕێ وییه‌ ئه‌گه‌ر مه‌ دلێ وێ موكم نه‌كربا، ڤێجا وێ صه‌بركێشا وئاشكه‌را نه‌كر؛ دا ئه‌و ببته‌ ژ خـودان باوه‌ران يێن باوه‌ر ژ سۆزا خودێ دكه‌ن.
ودايكا مووساى-ده‌مێ ئه‌و هاڤێتییه‌ د ده‌ريايێ دا-گۆته‌ خويشكا وى: ل دويڤ وى هه‌ڕه‌ كانێ دێ چ ب سه‌رێ وى ئێت؟ ئينا ئه‌و ل دويڤ چوو و ژ دوير ڤه‌ وێ ئه‌و ديت، وملله‌تێ فيرعه‌ونى نه‌دزانى كو ئه‌و خويشكا وییه‌، وئه‌و يا ل سه‌ح وسوییێن وى دگه‌ڕيێت.
ومه‌ ل سه‌ر مووساى حه‌رامكر ئه‌و شيرێ ژنكه‌كێ بخۆت حه‌تا ئه‌م وى نه‌زڤڕينينه‌ نك دايكا وى، ئينا خويشكا وى گۆت: ئه‌رێ ئه‌ز ماله‌كێ نيشا هه‌وه‌ بده‌م كو ئه‌و وى باش ب خودان بكه‌ن وشيرى بـده‌نـێ، و د گه‌ل ب ڕه‌حم بن؟ ئه‌و ب گۆتنا وێ ڕازى بوون.
ڤێجا مه‌ مووسا زڤڕانده‌ نك دايكا وى؛ دا چاڤێن وێ پێ روهن ببن، ومه‌ سۆزا خۆ بۆ ب جهـ ئينا؛ چونكى مووسا ب سلامه‌تى زڤڕى نك وێ، ودا ئه‌و ژ دويركه‌فتنا وى ب خه‌م نه‌كه‌ڤت، ودا ئه‌و بزانت هندى سۆزا خودێ‌یه‌ يا ڕاسته‌ ده‌مێ سۆز دايه‌ وێ كو ئه‌و دێ وى زڤڕينت ووى كه‌ته‌ ژ پێغه‌مبه‌ران، هندى خودێ‌یه‌ ل سۆزا خۆ لێڤه‌ نابت، به‌لێ پترییا بوتپه‌رێسان نزانن كو سۆزا خودێ يا ڕاسته‌.
وده‌مێ ئه‌و گه‌هشتى و ب هێز كه‌فتى وعه‌قلێ وى تـمام بووى، مه‌ كاربنه‌جهى وزانين دايێ كو ئه‌و حوكمێن شه‌رعى پێ بزانت، وكانێ چاوا مه‌ جزايێ مووساى دايێ سه‌را گوهدارى وقه‌نجییا وى هه‌ر وه‌سا ئه‌م جزايێ هه‌ر يه‌كێ قه‌نجییێ بكه‌ت ژ به‌نییێن خۆ دده‌ينێ.
ومووسا ب دزى ڤه‌ هاته‌ د باژێرى دا ل وى ده‌مێ خه‌لكێ باژێرى يێ بێ ئاگه‌هـ، وى دو زه‌لام ل باژێرى ديتن وان شه‌رێ يه‌ك ودو دكر: يه‌ك ژ وان ژ ملله‌تێ مووساى بوو ژ ئسرائيلیان، ويێ دى ژ ملله‌تێ فيرعه‌ونى بوو، ئه‌وێ ژ ملله‌تێ مووساى داخوازا هاريكارییێ ژ مووساى كر دژى نه‌يارێ خۆ، ئينا مووساى كولمه‌ك لێ دا ئه‌و د گاڤێ دا مر، مووساى ده‌مێ ئه‌و كوشتى گۆت: ئه‌ڤه‌ ژ پالدانا شه‌يتانى بوو، ئه‌وى كه‌ربێن من ڤه‌كرن حه‌تا من كولم دانايێ وئه‌و مرى، هندى شه‌يتانه‌ بۆ عه‌يالێ ئاده‌مى دوژمنه‌، وان ژ ڕێكا ڕاست لادده‌ت، ونه‌ياره‌تییا وى بۆ وان يا ئاشكه‌رايه‌. وئه‌ڤ كارێ مووساى به‌رى پێغه‌مبه‌رينییێ بوو.
مووساى گۆت: خودايێ من، من زۆردارى ل نه‌فسا خۆ كر ب كوشتنا وێ نه‌فسا ته‌ فه‌رمان ب كوشتنا وێ ل من نه‌كرى ڤێجا تو وێ گونه‌هێ بۆ من ژێ ببه‌، ئينا خودێ ئه‌و بۆ وى ژێ بر. هندى خودێ‌یه‌ باش گونه‌هـ ژێبرێ گونه‌هێن به‌نییێن خۆيه‌، يێ دلۆڤانكاره‌ ب وان.
مووساى گۆت: خودايێ من ژ به‌ر وێ قه‌نجییا ته‌ د گه‌ل من كرى ب وه‌رگرتنا تۆبێ وگونه‌هـ ژێبرنێ وقه‌نجییێن مه‌زن، ئێدى ئه‌ز بۆ كه‌سێ نابمه‌ پشته‌ڤانێ گونه‌هـ وتاوانا وى.
ئينا مووسا ل باژێرى ب ترس كه‌فت وگـوهێ وى مـا ل خه‌لكى كانێ دێ چ به‌حسێ وى وكوشتییێ وى كه‌ن، ڤێجا وى هند ديت هه‌ڤالێ وى يێ دوهى يێ شه‌ڕێ قبتییه‌كێ دى دكه‌ت، وجاره‌كا دى يێ هاريكارییێ ژێ دخوازت، مووساى گۆته‌ وى: هندى تويى تو مرۆڤه‌كێ زێده‌ دسه‌رداچوويى وبه‌رزه‌يیا ته‌ يا ئاشكه‌رايه‌.
ڤێجا ده‌مێ مووساى ڤياى دربه‌كى ل زه‌لامێ قبتى بده‌ت، وى گۆتێ: ئه‌رێ ته‌ دڤێت من ژى بكوژى وه‌كى دوهى ته‌ يه‌كێ دى كوشتى؟ هه‌ما ته‌ دڤێت د عه‌ردى دا ببيه‌ زڕته‌كه‌كێ كوته‌ككار، وته‌ نه‌ڤێت تو ژ وان بى يێن چاكییێ د ناڤبه‌را خه‌لكى دا دكه‌ن.
وزه‌لامه‌ك ژ دويماهییا باژێرى ب له‌ز هات، وى گۆت: ئه‌ى مووسا هندى مه‌زنێن ملله‌تێ فيرعه‌ونينه‌ یێ دان وستاندنێ دكه‌ن دا ته‌ بكوژن، ڤێجا تو ژ ڤى باژێرى ده‌ركه‌ڤه‌، هندى ئه‌زم ئه‌ز بۆ ته‌ ژ شيره‌تكارانم ودلێ من يێ ب ته‌ڤه‌.
ئينا موسا ب ترس ڤه‌ ژ باژێرێ فيرعه‌ونى ده‌ركه‌فت گوهێ وى لێ بوو هنده‌ك وى بگرن، ووى دوعا ژ خودێ كر كو ئه‌و وى ژ ملله‌تێ زۆردار ڕزگار بكه‌ت.
وده‌مێ مووساى قه‌ستا وه‌لاتێ (مه‌ديه‌ن) كرى وئه‌و ژ بن ده‌سهه‌لاتا فيرعه‌ونى ده‌ركه‌فتى وى گۆت: به‌لكى خودايێ من به‌رێ من بده‌ته‌ چێترين ڕێكێ بۆ (مه‌ديه‌نێ).
وده‌مێ ئه‌و گه‌هشتییه‌ سه‌ر ئاڤا (مه‌ديه‌نێ) وى كۆمه‌كا مرۆڤان ل وێرێ ديت وان په‌زێ خۆ ئـاڤ ددا، و ژ وان وێڤه‌تر وى دو ژنك ديتن وان خۆ ژ خه‌لكى ڤه‌ده‌ر كربوو، وپه‌زێ خۆ ئاڤ نه‌ددا؛ چونكى ئه‌و دبێ هێز بوون ووان نه‌دڤيا ململانێ د گه‌ل زه‌لامان بكه‌ن، وبه‌رێ وان لێ بوو حه‌تا په‌زێ خه‌لكى خلاس ببت، دا پاشى ئه‌و ژى په‌زێ خۆ ئاڤ بده‌ن، ڤێجا ده‌مێ مووساى -سلاڤ لێ بن- ئه‌و ب وى ڕه‌نگى ديتين دلێ وى ما ب وان ڤه‌، وگۆتێ: هه‌وه‌ خێره‌؟ وان گۆت: ئه‌م نه‌شێين ململانێ د گه‌ل زه‌لامان بكه‌ين، وحه‌تا خه‌لك ژ ئاڤدانێ خلاس نه‌بت ئه‌م په‌زێ خۆ ئاڤ ناده‌ين، وبابێ مه‌ پيره‌مێره‌كێ ب ناڤ سال ڤه‌چوويی‌یه‌، ئه‌و نه‌شێت په‌زى ئاڤ بده‌ت؛ چونكى يێ مه‌زن وبێ چاره‌يه‌.
ئينا مووساى په‌زێ وان هه‌ردووان بۆ ئاڤدا، پاشى چوو به‌ر سيبه‌را داره‌كێ وگۆت: خودايێ من هندى ئه‌زم هه‌ر باشییه‌كا تو بگه‌هينییه‌ من هه‌ر چ بت ئه‌ز يێ پێتڤيمه‌. وهنگى ئه‌و گه‌له‌ك يێ برسى بوو.
ڤێجا يه‌ك ژ وان هه‌ردو ژنكان يێن وى په‌زێ وان ئاڤداى ب شه‌رم ڤه‌ ب نك وى ڤه‌ چوو، وگۆتێ: هندى بابێ منه‌ يێ داخوازا ته‌ دكه‌ت دا كرێیا ئاڤدانا ته‌ بۆ په‌زێ مه‌ بده‌ته‌ ته‌، ئينا مووسا د گه‌ل وێ چوو نك بابێ وێ، وده‌مێ ئه‌و هاتییه‌ نك بابێ وێ ووى چيرۆكا خۆ د گه‌ل فيرعه‌ونى وملله‌تێ وى بۆ ڤه‌گێڕاى، بابێ كچكێ گۆته‌ وى: نه‌ترسه‌ تو ژ ملله‌تێ زۆردار، كو فيرعه‌ون وملله‌تێ وییه‌، ڕزگار بووى؛ وان چو ده‌سهه‌لات ل سه‌ر عه‌ردێ مه‌ نينه‌.
يه‌كێ ژ هه‌ردو كچكان گۆته‌ بابێ خۆ: بابۆ وى كرێ بكه‌ دا شڤانییا په‌زێ ته‌ بكه‌ت؛ چونكى شڤانێ ژ هه‌مییان چێتر تو بگرى ئه‌وه‌ يێ ب هێز بت ل سه‌ر پاراستنا په‌زێ ته‌، ويێ ئه‌مين وده‌سپاك بت كو تو ژ خيانه‌تا وى يێ پشت ڕاست بى.
پيره‌مێرى گۆته‌ مووساى: من دڤێت يه‌ك ژ ڤان هه‌ردو كچێن خۆ بده‌مه‌ ته‌، به‌رانبه‌ر هندێ تو هه‌شت سالان شڤانییا په‌زێ من بكه‌ى، ژ خۆ ئه‌گه‌ر ته‌ كرنه‌ ده‌هـ سال ئه‌و قه‌نجییه‌كه‌ ژ نك ته‌، ومن نه‌ڤێت ل سه‌ر ته‌ ب زه‌حمه‌ت بێخم وبكه‌مه‌ ده‌هـ سال، وئه‌گه‌ر خودێ حه‌ز بكه‌ت تو د وه‌فادارى وهه‌ڤالينییێ دا دێ من ژ چاكان بينى.
مووساى گۆت: ئه‌ڤا هه‌ يا ته‌ گۆتى د ناڤبه‌را من وته‌ دايه‌، هه‌چى ده‌مێ ئه‌ز پێك بينم ژ هه‌ردو ده‌مان ئه‌و من حه‌قێ ته‌ ب دورستى پێك ئينا، وتشته‌كێ زێده‌تر ژ من نائێته‌ خواستـن، وخودێ ل سه‌ر گۆتنا ئه‌م دبێژين وه‌كيله‌، ئه‌و مه‌ دبينت ودزانت كانێ ئه‌م ل سه‌ر چ پێك هاتينه‌.
ڤێجا ده‌مێ پێغه‌مبه‌رێ خودێ مووساى -سلاڤ لێ بن- هه‌ر ده‌هـ سالێن شڤانییێ بۆ هه‌ڤالێ خۆ پێك ئيناين، كو ده‌مێ پتر بوو، وئه‌و ب عه‌يال ڤه‌ چوويه‌ (مصرێ) وى ژ لايێ طوورى ڤه‌ ئاگره‌ك ديت، مووساى گۆته‌ بچويكێن خۆ: كا ڕاوه‌ستـن ئه‌زێ ئاگره‌كى ژ لايێ طوورى ڤه‌ دبينم؛ به‌لكى ئه‌ز خه‌به‌ره‌كى بۆ هه‌وه‌ بينم، يان به‌لكى ئه‌ز هنده‌ك ئاگرى بۆ هه‌وه‌ بينم دا هوين خۆ پێ گه‌رم بكه‌ن.
ڤێجا ده‌مێ مووسا هاتییه‌ ئاگرى ژ لايێ نهالێ يێ ڕاستێ ڤه‌ ل پارچه‌يا پيرۆز ژ ڕه‌خێ دارێ خودێ گازى وى كر: ئه‌ى مووسا هندى ئه‌زم ئه‌ز خودێ مه‌ خودايێ هه‌مى چێكرییان.
وكو تو گۆپالێ خۆ بهاڤێژه‌، ئينا مووساى ئه‌و هاڤێت، ڤێجا ئه‌و بوو مار و ب ڕێڤه‌ چوو، ده‌مێ مووساى ديتى ئه‌و ب ڕێڤه‌چووى وه‌كى تيره‌ماره‌كێ ساخ وى پشت ددايێ وژێ ڕه‌ڤى، وئه‌و ل پشت خۆ نه‌زڤڕى، ئينا خودايێ وى گازى كرێ: ئه‌ى مووسا ب نك من ڤه‌ وه‌ره‌ ونه‌ترسه‌؛ چونكى تو ژ وانى يێن ژ هه‌مى نه‌خۆشییان دپشت ڕاست.
تو ده‌ستێ خۆ بكه‌ د به‌ريكا كراسێ خۆ دا وده‌ربێخه‌ دێ ده‌ركه‌ڤت سپى وه‌كى به‌فرێ بێى چو ئێش ونه‌خۆشى لێ بن، وتو ده‌ستێ خۆ ب ته‌نشتا خۆ ڤه‌نه‌ دا ژ ترسێ يێ ته‌نابى، ئه‌ڤ هه‌ردو تشتێن من نيشا ته‌ داين ئه‌ى مووسا: ژ گوهۆڕينا گۆپالی بۆ مارى، وسپيكرنا ده‌ستى بێى نساخییه‌ك لێ بت، دو نيشانن ژ خودايێ ته‌ بۆ فيرعه‌ونى ومه‌زنێن ملله‌تێ وى. هندى فيرعه‌ون ومه‌زنێن ملله‌تێ وى بوون ئه‌و ملله‌ته‌كێ كافر بوون.
مووساى گۆت: خودايێ من هندى ئه‌زم من مرۆڤه‌ك ژ ملله‌تێ فيرعه‌ونى يێ كوشتى ڤێجا ئه‌ز دترسم ئه‌و ژى من بكوژن.
وبرايێ من هاروون ئه‌و ژ من ئه‌زمان ڕه‌هوانتره‌، ڤێجا تو وى ژى د گه‌ل من بهنێره‌ دا ئه‌و من ڕاست ده‌ربێخت، ودا ئه‌و پێش من ڤه‌ وى تشتى بێژت يێ من دڤێت بۆ وان ئاشكه‌را بكه‌م، هندى ئه‌زم ئه‌ز دترسم ئه‌و من دره‌وين ده‌ربێخن ده‌مێ ئه‌ز دبێژمێ: ئه‌ز پێغه‌مبه‌ره‌كم بۆ هـه‌وه‌ هـاتيمه‌ هنارتن.
خودێ گۆته‌ مووساى: ئه‌م دێ ته‌ ب برايێ ته‌ ب هێز ئێخين، ودێ هێجه‌ته‌كێ ل سه‌ر فيرعه‌ونى وملله‌تێ وى ده‌ينه‌ هه‌وه‌ ڤێجا ئه‌و نه‌شێن چو خرابییێ بگه‌هيننه‌ هه‌وه‌. هوين هه‌ردو -ئه‌ى مووسا وهاروون- وهه‌چییێ باوه‌رى ب هه‌وه‌ ئيناى دێ يێن سه‌ركه‌فتى بن ل سه‌ر فيرعه‌ونى وملله‌تێ وى؛ ژ به‌ر ئايه‌تێن مه‌ وئه‌و حه‌قییا د گه‌ل هه‌وه‌ دا.
ڤێجا ده‌مێ مووسا بۆ فيرعه‌ونى وملله‌تێ وى ب وان ئايه‌تێن مه‌ يێن ئاشكه‌را هاتى يێن ڕاستییا پێغه‌مبه‌رينییا وى ئاشكه‌را دكه‌ن، وان گۆته‌ مووساى: ئه‌ڤا تو بۆ مه‌ پێ هاتى هه‌ما ب تنێ سێره‌به‌ندییه‌كه‌ ژ دره‌و ونه‌حه‌قى ته‌ يا ژ نك خۆ چێكرى، وئه‌ڤا تو به‌رێ مه‌ دده‌يێ مه‌ ژ پێشییێن خۆ يێن به‌رى مه‌ بۆرين گوهـ لێ نه‌بوويه‌.
ومووساى گۆته‌ فيرعه‌ونى: خودايێ من ب وى زاناتره‌ يێ ب حه‌قییێ ژ نك وى هاتى، وكانێ دويماهییا باش ل ئاخره‌تێ بـۆ كێیه‌، هــنـدى زۆردارن ب مراد نـاكـه‌ڤـن.
وفيرعه‌ونى گۆته‌ مه‌زنێن ملله‌تێ خۆ: گه‌لی مه‌زنان، من -ژبلی خۆ- چو خودايێن دى يێن هێژاى په‌رستنێ بۆ هه‌وه‌ نه‌ناسينه‌، ڤێجا تو -ئه‌ى هامان- ئاگره‌كى بۆ من ل سه‌ر ته‌قنێ هل بكه‌، حه‌تا دشديێت، وتو ئاڤاهییه‌كێ بلند بۆ من ئاڤا بكه‌؛ دا به‌لكى ئه‌ز به‌رێ خۆ بده‌مه‌ وى خودايى يێ مووسا په‌رستنێ بۆ دكه‌ت، وهندى ئـه‌زم ئـه‌ز هزر دكه‌م ئه‌و د گۆتنا خۆ دا ژ دره‌وينانه‌.
وفيرعه‌ونى وله‌شكه‌رێ وى بێ حه‌ق خۆ د عه‌ردێ (مصرێ) دا مه‌زنكر وباوه‌رى ب مووساى نه‌ئينا ودويكه‌فتنا وى د وى تشتى دا نه‌كر يێ وى به‌رێ وان دايێ، ووان هزر كر ئه‌و پشتى مرنێ نائێنه‌ ڕاكرن ڤه‌.
ڤێجا مه‌ فيرعه‌ون وله‌شكه‌رێ وى گرتن، ومه‌ ئه‌و هه‌مى هاڤێتنه‌ د ده‌ريايێ دا وخه‌ندقاندن، ڤێجا تو -ئه‌ى موحه‌ممه‌د- به‌رێ خۆ بدێ كانێ دويماهییا ڤان ئه‌وێن زۆردارى ل خۆ كرى وكوفر ب خودايێ خۆ كرى يا چاوا بوويه‌؟
ومه‌ فيرعه‌ون وملله‌تێ وى بۆ ئاگرى كرنه‌ سه‌ركێش، كافر وفاسق چاڤ ل وان دكه‌ن، وڕۆژا قيامه‌تێ ئه‌و نائێنه‌ ب سه‌رێخستـن؛ ژ به‌ر كو وان كوفر كرییه‌ ودره‌و ب پێغه‌مبه‌رێ خودايێ خۆ كرییه‌.
ومه‌ د ڤێ دنيايێ دا غه‌زه‌ب وشه‌رمزارى ژ نك خۆ ب دويڤ فيرعه‌ونى وملله‌تێ وى دا هنارتییه‌، وڕۆژا قيامه‌تێ ئه‌و ژ وانه‌ يێن كريارێن وان دكرێت، ويێن دوير ژ ڕه‌حـما خودێ.
و ب ڕاستى مه‌ ته‌ورات بۆ مووساى ئينا پشتى كو مه‌ ملله‌تێن به‌رى وى تێ برين -وه‌كى ملله‌تێ نووحى وعادى وثه‌موودى وملله‌تێ لووطى وخودانێن (مه‌ديه‌ن)- د وێ ته‌وراتێ دا وجه‌ك بۆ ئسرائيلیان هه‌بوو، دا ئه‌و به‌رێ خۆ بده‌نێ ومفاى بۆ خۆ ژێ وه‌ربگرن وبزانن كانێ مفايێ وان وزيانا وان د چ دايه‌، ودلۆڤانى بۆ وى تێدا هه‌بوو يێ كارى پێ بكه‌ت ژ وان؛ دا به‌لكى ئه‌و قه‌نجییا خودێ ل سه‌ر خۆ ل بيرا خۆ بينن، وشوكرا وى سه‌را بكه‌ن، وكوفرێ پێ نه‌كه‌ن.
وتو -ئه‌ى موحه‌ممه‌د- ل لايێ چياى يێ ڕۆژئاڤايا مووساى نه‌بووى ده‌مێ مه‌ فه‌رمانا خۆ لێ كرى، وتو ژ شاهدێن وێ چه‌ندێ نه‌بووى، حه‌تا بێژن: ئه‌ڤه‌ ب وێ ڕێكێ ته‌ يا زانى.
به‌لێ پشتى مووساى مه‌ چه‌ند ملله‌ته‌ك ئافراندن، ئه‌و ده‌مه‌كێ درێژ مان، ڤێجا وان په‌يمانا خودێ ژبيركر، وفه‌رمانا وى هێلا، وتو د ناڤ خه‌لكێ (مه‌ديه‌ن) دا يێ ئاكنجى نه‌بووى كيتابا مه‌ بۆ وان بـخوينى، دا تو سه‌رهاتییا وان بزانى وڤه‌گێڕى، به‌لێ ئه‌و به‌حسێ مووساى يێ تو پێ هاتى وه‌حییه‌، وشاهده‌ ل سه‌ر په‌ياما ته‌.
وتو -ئه‌ى موحه‌ممه‌د- ب ڕه‌خ چيايێ طوورى ڤه‌ نه‌بووى ده‌مێ مه‌ گازى مووساى كرى، وته‌ تشته‌ك ژ وێ چه‌ندێ نه‌ديتبوو دا بزانى، به‌لێ مه‌ تو هنارتى دلۆڤانییه‌ك ژ نك خودايێ ته‌؛ دا تو وى ملله‌تى بترسينى يێ به‌رى ته‌ چو پێغه‌مبه‌ر بۆ نه‌هاتين وان بترسينن، دا به‌لكى ئه‌و وێ خێرێ ل بيرا خۆ بينن يا تو بۆ وان پێ هاتى وكارى پێ بكه‌ن، ووێ خرابییێ يا تو وان ژێ پاشڤه‌ دبه‌ى ئه‌و خۆ ژێ دوير بكه‌ن.
وئه‌گه‌ر ژ به‌ر كوفرا ڤان كافران ب خودايێ وان عه‌زابه‌ك بگه‌هته‌ وان، ئه‌و دێ بێژن: خودايێ مه‌ بلا ته‌ به‌رى هنگى پێغه‌مبه‌ره‌ك بۆ مه‌ هنارتبا، دا ئه‌م دويكه‌فتنا وان ئايه‌تان كه‌ين يێن ته‌ د كيتابا خۆ دا ئيناينه‌ خوارێ، و ژ وان بين يێن باوه‌رى ب ته‌ ئيناى.
ڤێجا ده‌مێ موحه‌ممه‌د بۆ ڤى ملله‌تى هاتى دا وان بترسينت، وان گۆت: بلا ئه‌ڤى ژى يێ بۆ مه‌ هاتییه‌ هنارتن هنده‌ك موعجزه‌ يێن به‌رچاڤ د گه‌ل دا هه‌بان وه‌كى كا چاوا د گه‌ل مووساى هه‌بوون، وكيتابه‌كا ب جاره‌كێ بێته‌ خوارێ بلا د گه‌ل وى با! تو -ئه‌ى موحه‌ممه‌د- بێژه‌ وان: ئه‌رێ ما جوهییان كوفر ب وێ نه‌كر يا مووسا به‌رێ پێ هاتى؟ ووان د ده‌ر حه‌قا ته‌وراتێ وقورئانێ دا گۆت: ئه‌و دو سێره‌به‌ندينه‌ پشته‌ڤانییا يه‌ك ودو دكه‌ن، ووان گۆت: ئه‌م ب وان هه‌ردووان دكافرين.
تو -ئه‌ى موحه‌ممه‌د- بێژه‌ ڤان: پا دێ هوين كيتابه‌كێ ژ نك خودێ بينن ئه‌و ژ ته‌وراتێ وقورئانێ باشتر بت ئه‌ز دێ دويچوونا وێ كه‌م، ئه‌گه‌ر هوين د گۆتنا خۆ دا دڕاستگۆ بن.
ڤێجا ئه‌گه‌ر وان به‌رسڤا ته‌ نه‌دا وكيتاب نه‌ئينا، ووان چو هێجه‌ت نه‌مان، تو بزانه‌ كو هه‌ما ئه‌و دويكه‌فتنا دلچوونێن خۆ دكه‌ن، وكه‌س ژ وى به‌رزه‌تر نينه‌ يێ دويكه‌فتنا دلچوونێن خۆ بكه‌ت بێى وى هيدايه‌ته‌ك ژ نك خودێ هه‌بت. هندى خودێ‌یه‌ به‌رێ وى ملله‌تێ زۆردار ناده‌ته‌ حه‌قییێ يێ بێ ئه‌مرییا خودێ بكه‌ت، وپێ ل توخويبێن وى بدانت.
و ب ڕاستى مه‌ ژ دلۆڤانى قورئان بۆ ملله‌تێ ته‌ يا به‌رفره‌هـ وئاشكه‌راكرى؛ دا به‌لكى ئه‌و بيرا خۆ لێ بيننه‌ڤه‌، وعيبره‌تێ بۆ خۆ ژێ بگرن.
ئه‌وێن به‌رى قورئانێ مه‌ كيتاب دايێ -كو ئه‌و جوهى وفه‌له‌نه‌ يێن گوهاڕتن نه‌كرى- باوه‌رییێ ب قورئانێ وموحه‌ممه‌دى دئينن.
وئه‌گه‌ر ئه‌ڤ قورئانه‌ بۆ وان يێن مه‌ كيتاب دايێ بێته‌ خواندن، ئه‌و دێ بێژن: مه‌ باوه‌رى پێ ئينا، وكار ب تشتێ تێدا كر، هندى ئه‌وه‌ ئه‌و حه‌قییه‌ ژ خواديێ مه‌، هندى ئه‌مين ئه‌م به‌رى هاتنه‌ خوارا وێ دموسلمان وخودێناس بووين؛ چونكى دينێ خودێ‌ یه‌كه‌، كو ئيسلامه‌.
ئه‌وێن هه‌ يێن سالۆخه‌تێن وان بۆرين خێرا كارێ وان دوجاركى بۆ وان دئێته‌ دان: ژ به‌ر باوه‌رى ئينانا وان ب كيتابێن وان ب خۆ، و ژ به‌ر باوه‌رى ئينانا وان ب قورئانێ ژى وصه‌برا وان كێشاى، و ژ سالۆخه‌تێن وانه‌ ئه‌و ب باشییێ خرابییێ پاشڤه‌ دبه‌ن، و ژ وى ڕزقێ مه‌ دايێ ئه‌و مالی د ڕێكا خێرێ وباشییێ دا خه‌رج دكه‌ن.
وئه‌گه‌ر ڤان گوهـ ل گۆتنه‌كا نه‌حه‌ق ببت گوهێ خۆ ناده‌نێ، ودبێژن: كريارێن مه‌ يێن مه‌نه‌ ئه‌م به‌رێ خۆ ژێ وه‌رناگێڕين، وكريارێن هه‌وه‌ يێن هه‌وه‌نه‌ وگونه‌ها هه‌وه‌ ل سه‌ر هه‌وه‌يه‌، وئه‌م خۆ ب ڕه‌ددا هه‌وه‌ڤه‌ موژيل ناكه‌ين، و ژ خێرێ پێڤه‌تر هه‌وه‌ ژ مه‌ گوهـ ل چو نابت، وئه‌م ل دويڤ نه‌زانينا هه‌وه‌ هه‌وه‌ نائاخێڤين؛ چونكى مه‌ ڕێكا نه‌زانان نه‌ڤێت وئه‌م حه‌ز ژێ ناكه‌ين. وئه‌ڤه‌ باشترين گۆتنه‌ گازيكه‌رێن ڕێكا خودێ بكه‌ن.
هندى تويى تو ته‌وفيقا وى بۆ هيدايه‌تێ ناده‌ى يێ ته‌ هيدايه‌تا وى بڤێت، به‌لكى ئه‌و چه‌نده‌ ب ده‌ستێ خودێ‌یه‌ هه‌چییێ وى بڤێت ئه‌و به‌رێ وى بده‌ته‌ ئيمانێ ئه‌و وى ب هيدايه‌ت دئينت، وته‌وفيقا وى دده‌ت، وئه‌و ب وى زاناتره‌ يێ هێژاى هـيـدايـه‌تـێ بـت له‌و وى ب هيدايه‌ت دئينت.
وكافرێن (مه‌كه‌هێ) گۆتن: ئه‌گه‌ر ئه‌م دويكه‌فتنا وێ حه‌قییێ بكه‌ين يا تو بۆ مه‌ پێ هاتى، وخۆ ژ وه‌لی وخوداوه‌ندێن خۆ به‌رى بكه‌ين، ئه‌م ب كوشتن وگرتن وتالانكرنا مالی ژ عه‌ردێ مه‌ دێ ئێينه‌ ڕه‌ڤاندن، ئه‌رێ ما مه‌ ئه‌و ل باژێره‌كێ ته‌نا نه‌داناينه‌، يێ كو مه‌ ل سه‌ر خه‌لكى حه‌رامكرى خوينێ لێ بڕێژن، ژ به‌رێ هه‌ر تشته‌كى دئێته‌ وێرێ؟ ڕزقه‌كه‌ ژ نك مه‌، به‌لێ پترییا ڤان بوتپه‌رێسان بهايێ ڤان قه‌نجییان نزانن، ڤێجا شوكرا وى ناكه‌ن يێ ئه‌ڤ قه‌نجییه‌ د گه‌ل وان كرين وگوهدارییا وى ناكه‌ن.
ومه‌ گه‌له‌ك گوند تێبرن ده‌مێ ژيارا وان ئه‌و ژ بيرڤه‌ برين وبه‌رێ وان ژ باوه‌رییا ب پێغه‌مبه‌ران وه‌رگێڕاى، ڤێجا كافر بووين و د سه‌ر دا چووين، ڤێجا ئه‌وێن هه‌ جهێن وانه‌ هێشتا پشتى وان كێم جهـ ژ وان تێ نه‌بن ئاڤا نه‌بووينه‌، وئه‌م بووين ميراتگرێن به‌نییان ئه‌م وان دمرينين، پاشى ئه‌و دزڤڕنه‌ نك مه‌، ڤێجا ئه‌م ل دويڤ كريارێن وان وان جزا دده‌ين.
ونه‌بوويه‌ كو خودايێ ته‌ -ئه‌ى موحه‌ممه‌د- ل سه‌ر ده‌مێ ته‌ وان گوندێن ل دۆر (مه‌كه‌هێ) تێ ببه‌ت حه‌تا د ناڤ ماكا وان دا -كو (مه‌كه‌هه‌)- پێغه‌مبه‌ره‌كى نه‌هنێرت، ئايه‌تێن مه‌ بۆ وان بخوينت، ونه‌بوويه‌ كو ئه‌م گوندان تێ ببه‌ين ئه‌گه‌ر مرۆڤێن وان ب كوفر وگونه‌هكارییێ بۆ خۆ دزۆردار نه‌بن، ڤێجا ئه‌و ب وێ چه‌ندێ هێژاى عه‌زابدانێ دبن.
وهه‌ر تشته‌كێ بۆ هه‌وه‌ هاتییه‌دان -گه‌لی مرۆڤان- ژ مال وعه‌يالی، هه‌ما ئه‌و خۆشییه‌كه‌ هوين د ڤێ دنيايێ دا خۆشییێ پێ دبه‌ن، وخه‌مله‌كه‌ ل به‌ر هه‌وه‌ دئێته‌ شرينكرن، وتشتێ ل نك خودێ بۆ وان هه‌ى يێن گوهدارییا وى دكه‌ن چێتر وبه‌رده‌وامتره‌؛ چونكى ئه‌و هه‌ر وهه‌ر دێ مينت وخلاس نابت، ئه‌رێ ڤێجا ما هه‌وه‌ -ئه‌ى ملله‌تۆ- عه‌قه‌ل نابت هوين هزرێن خۆ پێ بكه‌ن، وباشى وخرابییێ پێ ڤاڤێرن؟
ئه‌رێ ڤێجا هه‌چییێ مه‌ سۆزه‌ك ب به‌حه‌شتێ دايێ ژ به‌نییێن خۆ ژ به‌ر گوهدارییا وى بۆ مه‌، وئه‌و دێ گه‌هته‌ وێ سۆزێ يا بۆ هاتییه‌دان، وه‌كى وییه‌ يێ مه‌ خۆشییا ژينا دنيايێ دايێ، ڤێجا وى خۆشى پێ بر، وخۆشییا به‌روه‌خت ب سه‌ر خۆشییا به‌رده‌وام ئێخست، پاشى ئه‌و ل ڕۆژا قيامه‌تێ دێ ژ وان بت يێن بۆ حسێب وجزاى هاتينه‌ ئاماده‌كرن؟ هه‌ردو ده‌سته‌ك وه‌كى يه‌ك نابن، ڤێجا مرۆڤێ عاقل بلا وێ بۆ خۆ هلبژێرت يا هه‌ژى، كو گوهدارییا خودێ وڕازيبوونا وییه‌.
وڕۆژا خودێ گازى وان دكه‌ت يێن وه‌لی وصه‌نه‌م د دنيايێ دا بۆ وى كرينه‌ شريك، ڤێجا دبێژته‌ وان: كانێ ئه‌و شريكێن هه‌وه‌ ژ دره‌و دگۆت كو ئه‌و شريكێن منن؟
ئه‌وێن هێژاى عه‌زابێ بووين، كو گازيكه‌رێن كوفرێنه‌، گۆتن: خودايێ مه‌ ئه‌وێن هه‌نه‌ يێن ئه‌م د سه‌ر دا برين، مه‌ ئه‌و د سه‌ر دا برن وه‌كى ئه‌م د سه‌ر دا چووين، ئه‌م ژ پشته‌ڤانى و ب سه‌رێخستنا وان دبه‌رينه‌، وان په‌رستنا مه‌ نه‌دكر، به‌لكى وان په‌رستنا شه‌يتانان دكر.
و ل ڕۆژا قيامه‌تێ بۆ بوتپه‌ێسان هاته‌ گۆتن: گازى وان هه‌ڤپشكێن خۆ بكه‌ن يێن هه‌وه‌ ژبلی خودێ په‌رستن بۆ دكر، ئينا وان گازى وان كر وئه‌و د به‌رسڤا وان نه‌هاتن، ووان عه‌زاب ب چاڤ ديت، ئه‌گه‌ر ئه‌و د دنيايێ دا هاتبانه‌ سه‌ر حه‌قییێ ئه‌و نه‌دهاتنه‌ عه‌زابدان.
وڕوژا خودێ گازى ڤان بوتپه‌رێسان دكه‌ت، ڤێجا دبێژت: هه‌وه‌ چ به‌رسڤ دابوو پێغه‌مبه‌ران د وى تشتى دا يێ مه‌ ئه‌و بۆ هه‌وه‌ پێ هنارتيـن؟
ئينا چو هێجه‌ت وان نه‌مان، ووان نه‌زانى دێ ب چ تشتى به‌رسڤا خۆ ده‌ن، ڤێجا ئه‌و پسيارێ ژ يه‌ك ودو ناكه‌ن كانێ ئه‌و دێ چ به‌رسڤێ ده‌ن.
ڤێجا هه‌چییێ تۆبه‌ بكه‌ت ژ بوتپه‌رێسان، وپه‌رستنا خودێ ب تنێ بكه‌ت، وكارى ب وێ بكه‌ت يا خودێ وپێغه‌مبه‌رێ وى فه‌رمان پێ كرى، ئه‌و ژ وانه‌ يێن ل دنيايێ وئاخره‌تێ دسه‌ركه‌فتى.
وخودايێ ته‌ وى تشتى دئافرينت يێ وى بڤێت، ووى ژ به‌نییێن خۆ هل دبژێرت يێ وى بڤێت، وكه‌سێ چو كار وهلبژارتن د ده‌ستى دا نينه‌، به‌لكى هه‌ما ئه‌و چه‌نده‌ ب خودێ ب تنێ‌یه‌، يێ پاك وپيرۆز بت ژ شركا وان.
وخودايێ ته‌ دزانت كانێ چ د سنگێن به‌نییێن وى دايه‌ وكانێ ئه‌و چ ئاشكه‌را دكه‌ن.
وئه‌وه‌ ئه‌للاهـ يێ ژ وى پێڤه‌تر چو خودايێن ڕاست نينن په‌رستن بۆ بێته‌ كرن، حه‌مد وشوكرا جوان د دنيايێ وئاخره‌تێ دا بۆ وییه‌، وحوكمدارییا د ناڤبه‌را خه‌لكى دا يا وییه‌، وهوين پشتى مرنا خۆ بۆ حسێب وجزايى دێ زڤڕنه‌ نك وى.
تو -ئه‌ى موحه‌ممه‌د- بێژه‌: هوين -ئه‌ى گه‌لی مرۆڤان- بێژنه‌ من ئه‌گه‌ر خودێ شه‌ڤێ ل سه‌ر هه‌وه‌ به‌رده‌وام بهێلت حه‌تا ڕوژا قيامه‌تێ، ژبلی خودێ كى هه‌يه‌ ڕۆناهییه‌كێ بده‌ته‌ هه‌وه‌؟ ئه‌رێ ما هه‌وه‌ باش گوهـ لێ نابت؟
تو بێژه‌ وان: بێژنه‌ من ئه‌گه‌ر خودێ ڕۆژێ ل سه‌ر هه‌وه‌ به‌رده‌وام بهێلت حه‌تا ڕۆژا قيامه‌تێ، ژبلی خودێ كى هه‌يه‌ شه‌ڤه‌كێ بۆ هه‌وه‌ بينت هوين تێدا ڤه‌حه‌ويێن وته‌نا ببن؟ ئه‌رێ ما هوين ب چاڤێن خۆ جودابوونا ڕۆژێ وشه‌ڤێ نابينن؟
و ژ دلۆڤانییا وى ب هه‌وه ‌-گه‌لی مرۆڤان- وى شه‌ڤ وڕۆژ يێن داينه‌ هه‌وه‌ ويێن ژێك جودا كرين، ڤێجا وى ئه‌ڤ شه‌ڤه‌ يا تارى كرى؛ دا هوين لێ ڤه‌حه‌ويێن وله‌شێن هه‌وه‌ تێدا ته‌نا ببن، ووى ڕۆژ بۆ هه‌وه‌ يا ڕوهن كرى؛ دا هوين تێدا ل به‌ر ڕزقێ خۆ بگه‌ڕيێن، ودا هوين شوكرا وى بكه‌ن سه‌را قه‌نجییێن وى د گه‌ل هه‌وه‌ كرين.
وڕۆژا خودێ گازى ڤان بوتپه‌رێسان دكه‌ت، ودبێژت: كانێ هه‌ڤپشكێن من يێن هه‌وه‌ د دنيايێ دا ژ دره‌و دگۆت كو ئه‌و شريكێن منن؟
و ژ ناڤ هه‌ر ملله‌ته‌كى ژ وان ملله‌تێن دره‌وپێكه‌ر مه‌ شاهده‌ك ئيناده‌ر؛ دا شاهده‌يێ ل سه‌ر وێ شركا وان بده‌ت يا وان د دنيايێ دا كرى ووێ ده‌روين ده‌رێخستنا وان د گه‌ل پێغه‌مبه‌رێن خۆ كرى، ڤێجا مه‌ گۆته‌ وان ملله‌تان يێن ده‌رو ب وێ كرى يا پێغه‌مبه‌رێن وان پێ ژ نك خودێ هاتين: كانێ هێجه‌تا خۆ ل سه‌ر وێ شركێ بينن يا هوين دكه‌ن، ڤێجا وان هنگى زانى كو هێجه‌تا ڕاست يا خودێ‌یه‌ ل سه‌ر وان، وكو حه‌قى بۆ خودێ‌یه‌، وتشتێ وان دره‌و پێ ل خودايێ خۆ دكر چوو، وچو مفا نه‌گه‌هانده‌ وان، به‌لكى زيان گه‌هانده‌ وان وئه‌و برنه‌ ئاگرێ جه‌هنه‌مێ.
هندى قاروونه‌ ئه‌و ژ ملله‌تێ مووساى بوو -سلاڤ لێ بن- ڤێجا ئه‌و د سه‌ر پییێ خۆ دا چوو ووى خۆ ل سه‌ر وان مه‌زن كر، و مه‌ ژ گه‌نجينه‌يێن مالی تشته‌كێ مه‌زن دابوو وى، حه‌تا وێ ده‌ره‌جێ هژماره‌كا مرۆڤێن ب هێز نه‌دشيان به‌س كليلێن گه‌نجينه‌يێن وى هلگرن، ده‌مێ ملله‌تێ وى گۆتییه‌ وى: كه‌يفا خۆ ب وى مالی نه‌ئينه‌ يێ ته‌ هه‌ى، هندى خودێ‌یه‌ حه‌ز ژ وان ناكه‌ت يێن به‌تران دبن وشوكرا وى نه‌كه‌ن سه‌را قه‌نجییێن وى.
وتو ب وى مالێ خودێ دايه‌ ته‌ خێرا ئاخره‌تێ بۆ خۆ بخوازه‌، كو د دنيايێ دا گوهدارییا خودێ بكه‌، وتو بارا خۆ ژ دنيايێ ژى ژ بير نه‌كه‌، كو خۆشییێ ب تشتێ حه‌لال ببه‌ى بێ زێده‌گاڤى، وتو ب دانا خێران قه‌نجییێ د گه‌ل خه‌لكى بكه‌، هه‌ر وه‌كى خودێ ب ڤى هه‌مى مالی قه‌نجى د گه‌ل ته‌ كرى، ووى تشتێ خودێ ل سه‌ر ته‌ حه‌رامكرى ژ ته‌عدايییا ل سه‌ر خه‌لكى تو نه‌كه‌، هندى خودێ‌یه‌ حه‌ز ژ خرابكاران ناكه‌ت.
قاروونى گۆته‌ وان مرۆڤان يێن شيره‌ت لێ كرى ژ ملله‌تێ وى: هه‌ما ژ به‌ر وێ زانين وشيانا من هه‌ى ئه‌ڤ هه‌مى گه‌نجينه‌ يێن بۆ من هاتينه‌ دان، ئه‌رێ وما قاروونى نه‌زانيبوو كو خودێ ژ ملله‌تێن به‌رى وى هنده‌كێن ژ وى ب هێزتر ومالدارتر تێبربوون؟ وپسيارا تاوانباران ژ گونه‌هێن وان نائێته‌كرن؛ چونكى خودێ يێ پێ زانايه‌، به‌لكى هه‌ما بۆ گه‌ف وپاشڤه‌برن پسيار ژ وان دئێته‌كرن، وخـودێ ل دويڤ زانينا خۆ دێ وان عه‌زاب ده‌ت.
ئينا قاروون ب هه‌مى خه‌ملا خۆ ڤه‌ ده‌ركه‌فته‌ ناڤ ملله‌تێ خۆ، ومه‌خسه‌دا وى ئه‌و بوو مه‌زنییا خۆ وگه‌له‌كییا مالێ خۆ نيشا وان بده‌ت، وده‌مێ ئه‌وێن خه‌ملا ژينا دينايێ دڤێت ئه‌و ديتى وان گۆت: خوزى ئه‌و مال وخه‌مل ومه‌نصبێ بۆ قاروونى هاتییه‌ دان بۆ مه‌ ژى هاتبا دان، هندى قاروونه‌ وى پشك وباره‌كا مه‌زن ژ دنيايێ هه‌يه‌.
وئه‌وێن زانين ب شريعه‌تێ خودێ بۆ هاتییه‌ دان وڕاستییا تشتان زانى گۆته‌ وان يێن گۆتين: خوزى ئه‌وا بۆ قاروونى هاتییه‌ دان بۆ مه‌ ژى هاتبا دان: تێچوون بۆ هه‌وه‌ بت ته‌قوا خودێ بكه‌ن وگوهدارییا وى بكه‌ن، خێرا خودێ بۆ وى يێ باوه‌رى ب وى وپێغه‌مبه‌رێ وى ئيناى، وچاكى كرين، چێتره‌ ژ وێ يا بۆ قاروونى هاتییه‌دان، و ب تنێ ئه‌و گوهدارییا ڤى شيره‌تێ دكه‌ت وكارى پێ دكه‌ت يێ جيهادا نه‌فسا خۆ كرى، وصه‌بر ل سه‌ر گوهدارییا خودايێ خۆ كێشاى، وخۆ ژ بێ ئه‌مرییا وى دايه‌ پاش.
ئينا مه‌ عه‌رد ب قاروونى وخانییێ وى ڤه‌ بره‌ خوارێ، ووى چو به‌ڕه‌ڤان نه‌بوون به‌ڕه‌ڤانییێ ژ وى بكه‌ن ده‌مێ عه‌زابا خودێ ب سه‌ر دا هاتى، وئه‌و ل به‌ر خودێ يێ ئاسێ نه‌بوو ده‌مێ غه‌زه‌با خۆ ب سه‌ر دا ئيناى.
وئه‌وێن دوهى هيڤى خواستى كو وه‌كى وى بن نوكه‌ ب خه‌م وترس ڤه‌ كو عه‌زاب ب سه‌ر وان ژى دا بێت گۆتن: هندى خودێ‌یه‌ يێ وى بڤێت ژ به‌نییێن خۆ ئه‌و ڕزقێ وى به‌رفره‌هـ دكه‌ت، ويێ وى بڤێت ئه‌و ڕزقێ وى به‌رته‌نگ دكه‌ت، وئه‌گه‌ر خودێ منه‌ت ل مه‌ نه‌كربا دا ئه‌و عه‌ردى ب مه‌ ژى ڤه‌ وه‌كى قاروونى به‌ته‌ خوارێ، ئه‌رێ ما ته‌ نه‌زانییه‌ كو كافر نه‌ د دنيايێ دا ونه‌ ل ئاخره‌تێ ئيفله‌حێ نابينن؟
ئه‌و مالا ئاخره‌تێیه‌ ئه‌م خۆشییا وێ دده‌ينه‌ وان يێن خۆمه‌زنكرنا د عه‌ردى دا وخرابكارى نه‌ڤێت، ودويماهییا بـاش -كـو به‌حه‌شته‌- بۆ وییه‌ يێ خۆ ژ عه‌زابا خودێ دپارێزت وگوهدارییا وى دكه‌ت، وخۆ ژ حه‌رامى دده‌ته‌ پاش.
هه‌چییێ ڕۆژا قيامه‌تێ ب ته‌وحيدێ ووى كارێ چاك ڤه‌ بێت يێ خودێ فه‌رمان پێ كرى، ئه‌وى خێره‌كا مه‌زن وپتر ژ وى كارى بۆ وى هه‌يه‌، وئه‌و خێر به‌حه‌شت وخۆشییا به‌رده‌وامه‌، وهه‌چییێ ب كارێن خراب ڤه‌ بێت، ئه‌وێن خرابى كرين هه‌ما جزايێ كريارێن وان دكرن بۆ وان دئێته‌دان.
هندى ئه‌وه‌ يێ قورئان بۆ ته ‌-ئه‌ى موحه‌ممه‌د- ئينايه‌ خوارێ، وفه‌رمان ل ته‌ كرى كو تو وێ بگه‌هينییه‌ خه‌لكى وپێگيرییێ پێ بكه‌ى، ئه‌و دێ ته‌ زڤڕينته‌ وى جهێ تو ژێ ده‌ركه‌فتى، كو مه‌كه‌هه‌، تو -ئه‌ى موحه‌ممه‌د- بێژه‌ ڤان بوتپه‌رێسان: خودايێ من ب وى زاناتره‌ يێ ب هيدايه‌تێ هاتى، و ب وى يێ د به‌رزه‌بوونه‌كا ئاشكه‌را دا ژ حه‌قییێ.
وته ‌-ئه‌ى موحه‌ممه‌د- هيڤییا هاتنه‌ خوارا قورئانێ بۆ خۆ نه‌دكر، به‌لێ خودێ ڕه‌حـم ب ته‌ بر وئه‌و بۆ ته‌ ئينا خوارێ، ڤێجا تو شوكرا خودێ سه‌را قه‌نجییێن وى بكه‌، وبۆ خه‌لكێ سه‌رداچووى وبوتپه‌رێس نه‌به‌ پشته‌ڤان.
وبلا ئه‌ڤ بوتپه‌رێسه‌ ته‌ ژ گه‌هاندن وبه‌لاڤكرنا ئايه‌ت وده‌ليلێن خودايێ ته‌ پاشڤه‌نه‌به‌ن، پشتى كو وى ئه‌و بۆ ته‌ ئيناينه‌ خوارێ، وتو په‌ياما خودايێ خۆ بگه‌هينه‌، وتو د چو تشتان دا ژ بوتپه‌رێسان نه‌به‌.
وتو د گه‌ل په‌رستنا خودێ په‌رستنا كه‌سێ دى نه‌كه‌؛ چونكى ئه‌و ب تنێ‌یه‌ خواديێ ب حه‌ق، وه‌جهێ وى تێ نه‌بت هه‌ر تشته‌كێ هه‌ى نامينت، حوكمدارى يا وییه‌، وهوين پشتى مرنێ بۆ حسێب وجزادانێ دێ زڤڕنه‌ نك وى. وئه‌ڤ ئايه‌ته‌ هه‌بوونا سالۆخه‌تێ وه‌جهى بۆ خودێ بنه‌جهـ دكه‌ت وه‌كى بابه‌تى كه‌مال ومه‌زنییا وى بت.
(الم) گۆتن ل دۆر حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌.
ئه‌رێ مرۆڤان هزركرییه‌ كو ئه‌گه‌ر وان گۆت: مه‌ باوه‌رى ئينا، خودێ بێ جه‌ڕباندن دێ وان هێلت؟
و ب ڕاستى ئه‌و ملله‌تێن به‌رى وان يێن مه‌ پێغه‌مبه‌ر بۆ هنارتين مه‌ جه‌ڕباند بوون، ڤێجا ب ڕاستى خودێ دێ وان ناست يێن د باوه‌رییا خۆ دا دڕاست، ويێن د باوه‌رییا خۆ دا ددره‌وين.
يان ئه‌رێ ئه‌وێن خرابییان دكه‌ن هزركرییه‌ كو ئه‌و دێ مه‌ بێزار كه‌ن، وئه‌و دێ ژ ده‌ست مه‌ ده‌ركه‌ڤن وئه‌م نه‌شێينێ؟ پيسه‌ حوكمه‌ ئه‌و حوكمى پێ دكه‌ن.
هه‌چییێ هيڤيیا ديدارا خودێ كر بت، ودلێ خۆ بربته‌ خێرا وى، هندى ئه‌و ده‌مه‌ يێ خودێ بۆ ڕاكرنا خه‌لكى داناى نێزيكه‌ هه‌ر دێ ئێت، وئه‌وه‌ گوهدێرێ گۆتنان، يێ پڕزانا ب كرياران.
وهه‌چییێ پێخه‌مه‌ت بلندكرنا په‌يڤا خودێ جيهاد كربت، وجيهادا نه‌فسا خۆ كربت كو يێ گوهدار بت، هه‌ما ئه‌و جيهادێ بۆ خۆ دكه‌ت؛ چونكى ئه‌و پێخه‌مه‌ت وه‌رگرتنا خێرێ وێ چه‌ندێ دكه‌ت. هندى خودێ‌یه‌ ژ كريارێن خه‌لكى هه‌مییێ يێ بێ منه‌ته‌، ملك وئافراندن وكار ب ده‌ستێ وییه‌.
وئه‌وێن باوه‌رى ب خودێ وپێغه‌مبه‌رێ وى ئيناى، وكريارێن چاك كرين ئه‌م دێ گونه‌هێن وان بۆ وان ژێ به‌ين، و ب ڕه‌نگه‌كێ باشتر ژ وى كارێ وان كرى ئه‌م دێ جزايێ وان ده‌ينێ.
ومه‌ شيره‌ت ل مرۆڤى كرییه‌ كو د گه‌ل دايبابان يێ باش بت، وئه‌گه‌ر وان هه‌ردووان خۆ ب ته‌ڤه‌ وه‌ستاند -ئه‌ى مرۆڤ- دا تو شريكه‌كى بۆ من د په‌رستنێ دا بدانى، تو گوهدارییا وان نه‌كه‌. وهه‌ر گونه‌هه‌كا دى يا هه‌بت وه‌كى شركێیه‌ گوهدارییا وان تێدا چێ نابت، و د بێ ئه‌مرییا خودێ دا چێ نابت گوهداییا كه‌سێ بێته‌كرن، وه‌كى ژ پێغه‌مبه‌رى -سلاڤ لێ بن- هاتییه‌ ڤه‌گوهاستن. زڤڕينا هه‌وه‌ ل ڕۆژا قيامه‌تێ بۆ نك منه‌، ڤێجا ئه‌ز دێ به‌حسێ وى كارى بۆ هه‌وه‌ كه‌م يێ هه‌وه‌ كرى، ودێ جزايێ هه‌وه‌ سه‌را ده‌مه‌ هه‌وه‌.
وئه‌وێن باوه‌رى ب خودێ وپێغه‌مبه‌رێ وى ئيناى وچاكى كرين، ئه‌م دێ وان به‌ينه‌ به‌حه‌شتێ د ناڤ كۆما به‌نییێن خودێ يێن چاك دا.
و ژ مرۆڤان هه‌يه‌ يێ دبێژت: مه‌ باوه‌رى ب خودێ ئينايه‌، ڤێجا ئه‌گه‌ر بوتپه‌رێسان نه‌خۆشییه‌ك گه‌هاندێ ئه‌و ژ به‌ر عه‌زابا وان دێ بێ هه‌دار بت، وه‌كى وى يێ صه‌برێ ل سه‌ر عه‌زابا خودێ نه‌كێشت وته‌حه‌ملا نه‌خۆشییێ نه‌كه‌ت، ڤێجا ژ باوه‌رییا خۆ لێڤه‌ ببت، وئه‌گه‌ر سه‌ركه‌فتنه‌ك ژ خودايێ ته‌ -ئه‌ى موحه‌ممه‌د- بۆ خودانێن باوه‌رییێ هات ئه‌وێن هه‌ يێن ژ باوه‌رییا خۆ لێڤه‌بووين دێ بێژن: مانێ ئه‌م ژى د گه‌ل هه‌وه‌ بووين -گه‌لی خودان باوه‌ران- مه‌ پشته‌ڤانییا هه‌وه‌ دژى نه‌ياران دكر، ئه‌رێ وما خودێ ژ هه‌ر كه‌سه‌كێ دى زاناتر نينه‌ ب وى تشتێ د سنگێن خه‌لكى دا؟
ومسوگه‌ر خودێ دێ وان ناست يێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، ومسوگه‌ر ئه‌و دێ دوڕوییان ژى ناست؛ دا ئه‌و وان ژێك ڤاڤێرت.
وئه‌وێن كافربووين ژ قوره‌يشییان، وباوه‌رى ب سۆز وگه‌فا خودێ نه‌ئيناى، گۆته‌ يێن باوه‌رى ب خودێ ئيناى: هوين دينێ موحه‌ممه‌دى بهێلن، ودويكه‌فتنا دينێ مه‌ بكه‌ن، ئه‌م دێ بارێ گونه‌هێن هه‌وه‌ هلگرين، وئه‌و ب خۆ تشته‌كى ژ بارێ گونه‌هێن وان هل ناگرن، هندى ئه‌ون ئه‌و دره‌وێ دكه‌ن.
ومسوگه‌ر ئه‌ڤ بوتپه‌رێسه‌ ب خۆ بارێ گونه‌هێن خۆ دێ هلگرن، و د گه‌ل بارێ خۆ دێ بارێ گونه‌هێن وان ژى هلگرن يێن وان ئه‌و د سه‌ر دا برين وبه‌رێ وان ژ ڕێكا خودێ دايه‌ پاش، بێى تشته‌ك ژ بارێ دويكه‌فتییێن وان كێم ببت، ومسوگه‌ر ڕۆژا قيامه‌تێ پسيارا وان دره‌وان دێ ژ وان ئێته‌كرن يێن وان ژ نك خۆ چێ دكرن.
و ب ڕاستى مه‌ نووح بۆ ملله‌تێ وى هنارت ڤێجا ئه‌و هزار كێم پێنجى سالان د ناڤ وان دا مابوو، وى به‌رێ وان ددا ته‌وحيدێ وئه‌و ژ شركێ ددانه‌ پاش، به‌لێ وان گوهێ خۆ نه‌دا وى، ئينا خودێ ئه‌و ب تووفانێ كوشتن، ووان ب كوفر وسه‌رداچوونا خۆ زۆردارى ل خۆ كر.
ڤێجا نووح وهه‌چییێ دويكه‌فتنا وى كرى ژ وان يێن د گه‌مییێ دا مه‌ ڕزگاركرن، ومه‌ ئه‌و چه‌نده‌ كره‌ نيشان وعيبره‌ت بۆ خه‌لكى.
وتو -ئه‌ى موحه‌ممه‌د- به‌حسێ ئيبراهيمى -سلاڤ لێ بن- بكه‌ ده‌مێ وى گۆتییه‌ ملله‌تێ خۆ: په‌رستنا خودێ ب تنێ بكه‌ن، وهوين ب ڕێكا ب جهئينانا فه‌رمانێن وى وخۆ پاشڤه‌لێدانا ژ گونه‌هان خۆ ژ غه‌زه‌با وى بپارێزن، ئه‌و بۆ هه‌وه‌ چێتره‌، ئه‌گه‌ر هوين بزانن كانێ چ تشت بۆ هه‌وه‌ يێ باشه‌ و چ يێ خرابه‌.
هوين -ئه‌ى ملله‌تێ من- ژبلی خودێ هه‌ما هنده‌ك صه‌نه‌مان دپه‌رێسن، وهوين دره‌وه‌كا مه‌زن دكه‌ن، هندى ئه‌و صه‌نه‌من يێن هوين ژبلی خودێ دپه‌رێسن نه‌شێن ڕزقه‌كى بده‌نه‌ هه‌وه‌، ڤێجا هوين ڕزقى ژ خودێ بخوازن نه‌ ژ صه‌نه‌مێن خۆ، وهوين په‌رستنا وى ب تنێ بكه‌ن وشوكرا وى بكه‌ن سه‌را وى ڕزقێ وى دايه‌ هه‌وه‌، پشتى مرنێ هوين دێ بۆ نك وى ئێنه‌ زڤڕاندن، ڤێجا ئه‌و دێ جزايێ هه‌وه‌ ده‌ته‌ هه‌وه‌.
وئه‌گه‌ر هوين -ئه‌ى گه‌لی مرۆڤان- پێغه‌مبه‌رێ مه‌ موحه‌ممه‌دى -سلاڤ لێ بن- د وى تشتى دا يێ ئه‌و به‌رێ هه‌وه‌ دده‌تێ ژ په‌رستنا خودێ ب تنێ دره‌وين ده‌ربێخن، ب ڕاستى هنده‌ك ملله‌تان به‌رى هه‌وه‌ ژى پێغه‌مبه‌رێن خۆ د وێ حه‌قییێ دا يا وان به‌رێ وان دايێ دروين ده‌رێخست بوون، ڤێجا غه‌زه‌با خودێ ب سه‌ر وان دا هات، وهه‌ما يا ل سه‌ر موحه‌ممه‌د پێغه‌مبه‌رى ئه‌وه‌ ئه‌و په‌ياما خودايێ خۆ ئاشكه‌را بگه‌هينت، ووى وه‌ كربوو.
ئه‌رێ وما ئه‌وێن هه‌ نزانن كانێ چاوا خودێ چێكرییان ژ چونه‌يێ دئافرينت، پاشى پشتى ئه‌و پويچ دبن دوباره‌ ئه‌و وان چێ دكه‌ته‌ڤه‌، كانێ چاوا وى جارا يه‌كێ ئه‌و چێكربوون، ئه‌و ل به‌ر وى يا ب زه‌حـمه‌ت نينه‌؟ هندى دوباره‌كرنه‌ ل سه‌ر خودێ يا ب ساناهییه‌، كانێ چاوا ئافراندنا جارا يه‌كێ ل به‌ر وى يا ب ساناهى بوو.
تو -ئه‌ى موحه‌ممه‌د- بێژه‌ وان يێن باوه‌رییێ ب ڕابوونا پشتى مرنێ نه‌ئينن: هوين ل عه‌ردى بگه‌ڕن، وبه‌رێ خۆ بده‌نێ كانێ چاوا خودێ چێكرى ئافراندينه‌، وئافراندنا وان ل به‌ر وى يا ب زه‌حمه‌ت نه‌بوو؟ ڤێجا هه‌ر وه‌سا دوباره‌كرنا ئافراندنا وان ل ئاخره‌تێ ل به‌ر وى يا ب زه‌حمه‌ت نابت. هندى خودێ‌یه‌ ل سه‌ر هه‌ر تشته‌كى يێ خودان شيانه‌، تشتێ وى بڤێت ئه‌و دكه‌ت.
يێ وى بڤێت ژ به‌نییێن خۆ ئه‌و وى عه‌زاب دده‌ت ل دويڤ وان تاوانێن وى د ژينا خۆ دا كرين، ويێ وى بڤێت ژ وان يێن تۆبه‌ كرين وباوه‌رى ئيناى وكارێ چاك كرى ئه‌و دلۆڤانییێ پێ دبه‌ت، وهوين بۆ نك وى دێ ئێنه‌ زڤڕاندن، ڤێجا ل دويڤ كريارێن هه‌وه‌ ئه‌و دێ هه‌وه‌ جزا ده‌ت.
وهوين -گه‌لی مرۆڤان- نه‌ ل عه‌ردى ونه‌ ل عه‌سمانى نه‌شێن ب بێ ئه‌مرییا خودێ وى بێزار كه‌ن، و ژبلی خودێ هه‌وه‌ چو سه‌ركار نينن كارێن هه‌وه‌ ب ڕێڤه‌ ببه‌ن، وهه‌وه‌ چو پشته‌ڤان ژى نينن هه‌وه‌ ژ خودێ بپارێزن ئه‌گه‌ر وى خرابییه‌ك بۆ هه‌وه‌ ڤيا.
وئه‌وێن كافرى ب ئايه‌ت وده‌ليلێن خودێ وديدارا وى يا ل ڕۆژا قيامه‌تێ كرى، ئه‌وان چو بار د دلۆڤانییا من دا نينه‌ ل ئاخره‌تێ ده‌مێ ئه‌و وێ عه‌زابێ دبينن يا بۆ وان هاتییه‌ ئاماده‌كرن، وعه‌زابه‌كا ب ئێش بۆ وان هه‌يه‌.
ڤێجا به‌رسڤا ملله‌تێ ئيبراهيمى بۆ وى ئه‌و بوو هنده‌ك ژ وان گۆته‌ هنده‌كان: هوين وى بكوژن يان بسوژن، ڤێجا وان ئه‌و هاڤێته‌ د ئاگرى دا، ئينا خودێ ئه‌و ژێ ڕزگاركر، وئه‌و ئاگر ل سه‌ر وى سار كر، هندى د ڕزگاركرنا ئيبراهيمى دايه‌ ژ ئاگرى نيشان وهێجه‌ت بۆ وى ملله‌تى هه‌نه‌ يێ باوه‌رییێ دئينت وگوهدارییێ دكه‌ت.
وئيبراهيمى گۆته‌ ملله‌تێ خۆ: ئه‌ى ملله‌تێ من هه‌ما هه‌وه‌ ژبلی خودێ په‌رستنا هنده‌ك خوداوه‌ندێن ژ قه‌ستا كرییه‌، هه‌وه‌ ئه‌و د ژينا دنيايێ دا بۆ خۆ يێن داناين وهوين ل سه‌ر ڤيانا وان دگه‌هنه‌ يه‌ك، وهوين په‌رستن وخلمه‌تكارییا وان دكه‌ن، پاشى ڕۆژا قيامه‌تێ، هنده‌ك ژ هه‌و دێ خۆ ژ هنده‌كان به‌رى كه‌ن، وله‌عنه‌تان لێ كه‌ن، ودويماهییا هه‌وه‌ هه‌مییان ئاگره‌، وهه‌وه‌ پـشـتـه‌ڤانه‌ك نابت هه‌وه‌ ژ چوونا ئاگرى خلاس بكه‌ت.
ئينا لووطى باوه‌رى ب ئيبراهيمى ئينا ودويكه‌فتنا دينێ وى كر. وئيبراهيمى گۆت: هندى ئه‌زم ئه‌ز جهـ ووارێ ملله‌تێ خۆ دێ هێلم ودێ قه‌ستا عه‌ردێ پيرۆز كه‌م كو (شامه‌)، هندى خودێ‌یه‌ ئه‌وه‌ زالێ كه‌س نه‌شێتێ، يێ كاربنه‌جهـ د ڕێڤه‌برنا خۆ دا.
ومه‌ ئسحاق دايێ، وپشتى وى نه‌ڤییێ وى يه‌عقووب ژى مه‌ دايێ، ومه‌ پێغه‌مبه‌ر وكيتاب كرنه‌ د ناڤ دوونده‌ها وى دا، ومه‌ خێرا وێ نه‌خۆشییا وى د ڕێكا مه‌ دا ديتى دايێ، د دنيايێ دا ناڤ وده‌نگه‌كێ باش وعه‌ياله‌كێ چاك، وهندى ئه‌وه‌ ئه‌و ل ئاخره‌تێ ژ چاكانه‌.
وتو -ئه‌ى موحه‌ممه‌د- به‌حسێ لووطى بكه‌ ده‌مێ وى گۆتییه‌ ملله‌تێ خۆ: هندى هوينن هوين وێ كرێتییێ دكه‌ن يا كه‌سێ به‌رى هه‌وه‌ نه‌كرى.
ئه‌رێ هوين بۆ خرابییێ دچنه‌ نك زه‌لامان، وهوين ب كارێ خۆ يێ پيس ڕێكێ  ل ڕێڤنگان دگرن، وهوين د ديوانێن خۆ دا كريارێن كرێت دكه‌ن وه‌كى تڕانه‌پێكرنا ب خه‌لكى، وتێوه‌ركرنا به‌رتفكان د وان يێن ب ڕێڤه‌ دچن، وگه‌هاندنا نه‌خۆشییێ بۆ وان ب گۆتن وكريارێن سه‌قه‌ت؟ وئه‌ڤه‌ ئاگه‌هداركرنه‌كه‌ كو چێ نابت خه‌لك ل سه‌ر وى تشتى كۆم ببن يێ خودێ وپێغه‌مبه‌رى ئه‌و ژێ داينه‌ پاش. ڤێجا به‌رسڤا ملله‌تێ لووطى ل سه‌ر گۆتنا وى ب تنێ ئه‌و بوو وان گۆت: كانێ عه‌زابا خودێ بۆ مه‌ بينه‌ ئه‌گه‌ر تو ڕاست دبێژى، ويێ ل دويڤ سۆزا خۆيى.
وى گۆت: خودايێ من تو من ب سه‌ر ملله‌تێ خرابكار بێخه‌ ب ئينانه‌خوارا عه‌زابێ ب سه‌ر وان دا؛ چونكى وان كرێتى يا ده‌رێخستى وڕژدى يا ل سه‌ر كرى، ئينا خودێ دوعايا وى ب جهـ ئينا.
وده‌مێ ملياكه‌تان خه‌به‌رێ خۆش ب بوونا ئسحاقى، ويه‌عقووبێ كوڕێ وى پشتى وى بۆ ئيبراهيمى ئيناى، ملياكه‌تان گۆته‌ ئيبراهيمى: هندى ئه‌ميـن ئه‌م خه‌لكێ گوندێ لووطى، كو گوندێ (سه‌دوومه‌) دێ تێ به‌ين؛ چونكى هندى خه‌لكێ وى گوندينه‌ ب بێ ئه‌مرییا خودێ زۆردارى ل خۆ كرییه‌.
ئيبراهيمى گۆته‌ فريشته‌يان: هندى لووطه يێ د ناڤ وان دا وئه‌و نه‌ ژ زۆردارانه‌، وان گۆتێ: ئه‌م دزانيـن كانێ كى ل وێرێ‌یه‌، ئه‌م دێ وى ومروڤێن وى ژ وێ تێبرنێ ڕزگار كه‌ين يا كو دێ ب سه‌رێ گوندییێن وى دا ئێت ژنا وى تێ نه‌بت ئه‌و ژ وانه‌ يێن دميننه‌ د عه‌زابێ دا.
وده‌مێ ملياكه‌ت هاتينه‌ نك لووطى وى پێ نه‌خۆش بوو؛ چونكى وى هزر دكر ئه‌و مرۆڤن، وئه‌و ب هاتنا وان خه‌مگين بوو؛ چونكى وى خرابییا ملله‌تێ خۆ دزانى، ووان گۆته‌ وى: نه‌ترسه‌ ملله‌تێ ته‌ نه‌شێن بگه‌هنه‌ مه‌، وتو ب خه‌م نه‌كه‌ڤه‌ كو مه‌ گۆتییه‌ ته‌ ئه‌م دێ وان تێ به‌ين، هندى ئه‌مين ئه‌م دێ ته‌ ومرۆڤێن ته‌ ژ وێ عه‌زابێ ڕزگار كه‌ين يا كو دێ ب سه‌ر ملله‌تێ ته‌ دا ئێت ژنا ته‌ تێ نه‌بت، ئه‌و دێ ژ وان بت يێن تێ دچن ژ ملله‌تێ وێ.
هندى ئه‌مين ئه‌م دێ عه‌زابه‌كێ ژ عـه‌سـمـانى ب سـه‌ر مرۆڤێن ڤى گوندى دا ئينينه‌ خوارێ؛ ژ به‌ر نه‌گوهدارییا وان بۆ خودێ وكرنا وان بۆ كرێتییێ.
و ب ڕاستى مه‌ هنده‌ك شوينوارێن ئاشكه‌را ژ وارێ ملله‌تێ لووطى هێلان عيبره‌ت بۆ ملله‌ته‌كێ فام بكه‌ت، ومفاى ژێ وه‌ربگرت.
ومه‌ بۆ خه‌لكێ (مه‌ديه‌نێ) برايێ وان شوعه‌يب هنارت، ئينا وى گۆته‌ وان: ئه‌ى ملله‌تێ من په‌رستنا خودێ ب تنێ بكه‌ن، هه‌وه‌ ژ وى پێڤه‌تر چو خودا نينن، وهوين ب په‌رستنا خودايێ خۆ هيڤییا ڕۆژا دويماهییێ بكه‌ن، وزێده‌ خرابكارییێ وگونه‌هان د عه‌ردى دا نه‌كه‌ن، به‌لێ تۆبه‌ بكه‌ن و ل خودايێ خۆ بزڤڕن.
ئينا خه‌لكێ (مه‌ديه‌نێ) شوعه‌يب د وى تشتى دا يێ وى ژ خودێ گه‌هاندییه‌ وان دره‌وين ده‌رێخست، ئينا ڤه‌له‌رزينه‌كا دژوار ئه‌و گرتن، ڤێجا ئه‌و د خانییێن خۆڤه‌ كه‌فتـن وچوون.
ومه‌ عاد وثه‌موودى تێبرن، و ب ڕاستى كاڤلبوونا خانییێن وان بۆ هه‌وه‌ ئاشكه‌را بوويه‌، وغه‌زه‌با مه‌ يا كو ب سه‌ر وان دا هاتى، وشه‌يتانى كارێن وان يێن خراب ل به‌ر وان خه‌ملاندن، ڤێجا وى به‌رێ وان ژ ڕێكا خودێ وڕێكا باوه‌رییا ب وى وپێغه‌مبه‌رێ وى وه‌رگێڕا، وئه‌و د كوفر وسه‌رداچوونا خۆ دا دخودان ديتـن بوون، وپێ دكه‌يفخۆش بوون، وان هزر دكر ئه‌و دڕاست ودورستـن، وئه‌و ب خۆ د به‌رزه‌بوونێ دا دنقۆ بوون.
ومه‌ قاروون وفيرعه‌ون وهامان تێبرن، و ب ڕاستى مووسا ب ده‌ليلێن ئاشكه‌را بۆ وان هه‌مییان هاتبوو، ڤێجا وان خۆ ل عه‌ردى مه‌زن كر، وخۆ گه‌له‌ك ديت، وئه‌و نه‌ ئه‌و بوون يێن ژ ده‌ست مه‌ ده‌ركه‌ڤن، به‌لكى ئه‌م دخودان شيان بووين ل سه‌ر وان.
ڤێجا هه‌ر يه‌ك ژ ئه‌وێن هه‌ يێن مه‌ به‌حسێ وان كرى ژ به‌ر گونه‌ها وى مه‌ گرت: ڤێجا ژ وان هه‌بوو يێ مه‌ هنده‌ك به‌رێن ژ ته‌قنا هشككرى ب سه‌ردا به‌رداين، وئه‌ڤه‌ ملله‌تێ لووطى بوون، و ژ وان هه‌بوو يێ قێڕى ب سه‌ر دا هاتى، وئه‌ڤه‌ ملله‌تێ صالحى وشوعه‌يبى بوون، و ژ وان هه‌بوو يێ مه‌ د عه‌ردى دا برییه‌ خوارێ وه‌كى قاروونى، و ژ وان هه‌بوو يێ مه‌ خه‌ندقاندى، وئه‌و ملله‌تێ نووحى وفيرعه‌ون وملله‌تێ وى بوو، ونه‌بوويه‌ كو خودێ ڤان ب گونه‌ها هنده‌كێن دى بگرت، ڤێجا زۆردارییێ ل وان بكه‌ت وبێ گونه‌هـ وان تێ ببه‌ت، به‌لێ وان ب خۆ زۆردارى ل خۆ دكر كو د قه‌نجییێن خودێ دا بوون وپه‌رستنا هنده‌كێن دى دكر.
مه‌ته‌لا وان يێن ژبلی خودێ صه‌نه‌م بۆ خۆ كرينه‌ دۆست وسه‌ركار وهيڤى خواستى كو ئه‌و وان ب سه‌ر بێخن، وه‌كى مه‌ته‌لا ته‌ڤنپيركێیه‌ ئه‌وا ماله‌ك بۆ خۆ داناى دا پێ بێته‌ پاراستن، به‌لێ وێ مالێ ل ده‌مێ ته‌نگاڤییێ چو مفا نه‌گه‌هاندێ، ڤێجا ئه‌ڤ بوتپه‌رێسه‌ ژى دوه‌سانه‌ دۆست وسه‌ركارێن وان يێن كو وان ژبلی خودێ بۆ خۆ داناين چو مفا نه‌گه‌هانده‌ وان، ومالا ته‌ڤنپيركێ لاوازترين ماله‌، ئه‌گه‌ر وان ئه‌ڤه‌ زانيبا وان ئه‌و بۆ خۆ نه‌ دكرنه‌ سه‌ركار؛ چونكى نه‌ ئه‌و مفاى دگه‌هينن ونه‌زيانێ.
هندى خودێ‌یه‌ دزانت كانێ ئه‌و چ شريكان بۆ وى ددانن، و ب ڕاستى ئه‌و چو نينن، به‌لكى هه‌ما ئه‌و هنده‌ك ناڤن وان ل سه‌ر داناين، نه‌ چو مفاى دگه‌هينن ونه‌ چو زيانێ. وئه‌و د تۆلڤه‌كرنا خۆ دا ژ وى يێ كوفرێ ب وى بكه‌ت يێ زاله‌، و د ڕێڤه‌برن وكارێ خۆ دا يێ كاربنه‌جهه‌.
وئه‌ڤان مه‌ته‌لان ئه‌م بۆ مرۆڤان دئينين؛ دا ئه‌و مفاى بۆ خۆ ژێ وه‌ربگرن وژێ فێر ببن، و ژ زانايان پێڤه‌تر كه‌س تێ ناگه‌هت.
خودێ عه‌سمان وعه‌رد ب دادى وحه‌قییێ ئافراندن، هندى د ئافراندنا وان دايه‌ هێجه‌ت وده‌ليل هه‌نه‌ بۆ وى يێ باوه‌رییێ ب ده‌ليل وئايه‌تان دئينت ده‌مێ وان دبينت.
تو وێ بخوينه‌ يا بۆ ته‌ هاتییه‌ خوارێ ژ قورئانێ، وكارى پێ بكه‌، ونڤێژێ ب دورستى بكه‌، هندى به‌رده‌وامییا ل سه‌ر نڤێژێیه‌ خودانى ژ كرنا گونه‌هـ وكرێتییان پاشڤه‌دبه‌ت؛ چونكى ئه‌وێ به‌ردوامییێ ل سه‌ر بكه‌ت، و ب دورستى بكه‌ت، دلێ وى روهن دبت، وباوه‌رییا وى زێده‌ دبت، وخێرخوازییا وى ب هێز دكه‌ڤت، ودلێ وى زوى ب زوى ناچته‌ خرابییێ، وزكرێ خودێ د نڤێژێ دا ووه‌كى دى ژى ژ هه‌ر تشته‌كێ دى باشتر ومه‌زنتر و ب خێرتره‌. وخودێ دزانت كانێ هوين چ باشى وخرابییان دكه‌ن، ڤێجا ئه‌و دێ هه‌وه‌ سه‌را وێ چه‌ندێ جزا ده‌ت.
و ب ڕه‌نگێ باشتر، وگۆتنه‌كا جوانتر نه‌بت هوين -گه‌لی خودان باوه‌ران- دان وستاندنێ د گه‌ل جوهى وفه‌لان نه‌كه‌ن، ئه‌و تێ نه‌بن يێن به‌رێ خۆ ژ حه‌قییێ وه‌رگێڕاى وڕكدارى كرى وخۆ مه‌زن كرى وخۆ بۆ شه‌رێ هه‌وه‌ ئاماده‌كرى، هوين ب شيرى وان باخێڤن حه‌تا ئه‌و باوه‌رییێ بينن، يان ژى ب سه‌ر شۆڕى زێڕه‌سه‌رییێ بده‌ن، وهوين بێژن: مه‌ باوه‌رى ب وێ قورئانێ ئينايه‌ يا بۆ مه‌ هاتییه‌ خوارێ، ومه‌ باوه‌رى ب وێ ته‌ورات وئنجيلێ ژى ئينايه‌ يێن بۆ هه‌وه‌ هاتينه‌ خوارێ، وخودايێ مه‌ وخودايێ هه‌وه‌ يه‌كه‌ وى چو هه‌ڤپشك د خۆيينى وناڤ وسالۆخه‌تان دا نينن، ومه‌ خۆ ته‌سليمى ئه‌مر وفه‌رمانا وى كرییه‌.
وكانێ چاوا مه‌ كيتاب بۆ وان پێغه‌مبه‌ران ئينان يێن به‌رى ته‌ -ئه‌ى موحه‌ممه‌د- هاتين، وه‌سا مه‌ ئه‌ڤ كيتابه‌ بۆ ته‌ ئينا خوارێ يا كو كيتابێن به‌رى خۆ ڕاستگۆ ده‌ردئێخت، ڤێجا ئه‌وێن مه‌ كيتاب بۆ ئينايه‌ خوارێ ژ ئسرائيلیان ووان كيتاب ب دورستى زانى ئه‌و باوه‌رییێ ب قورئانێ دئينن، و ژ ڤان عه‌ره‌بێن قوره‌يشى ويێن دى ژى هه‌يه‌ يێ باوه‌رییێ پێ بينت، و ژ كافران پێڤه‌تر كه‌س د ڤێ قورئانێ وهێجه‌ت وده‌ليلێن وێ دا ناكه‌فته‌ گومانێ وكوفرێ پێ ناكه‌ت.
و ژ موعجزه‌يێن ته‌ يێن ئاشكه‌را -ئه‌ى موحه‌ممه‌د- ئه‌ڤه‌يه‌: به‌رى ئه‌ڤ قورئانه‌ بۆ ته‌ بێت نه‌ ته‌ چو كيتاب خواندينه‌ ونه‌ ته‌ چو حه‌رف ب ده‌ستێ خۆ نڤيسينه‌، وئه‌و ڤێ چه‌ندێ دزانن، وئه‌گه‌ر به‌رى وه‌حى بۆ ته‌ بێت تو يێ خوانده‌ڤا باى يان ته‌ نڤيسين كربا هنگى يێن نه‌حه‌ق دا كه‌ڤنه‌ گومانێ، ودا بێژن: وى ئه‌ڤه‌ ژ كيتابێن به‌رێ يا وه‌رگرتى.
به‌لكى قورئان هنده‌ك ئايه‌تێن ڕامان ئاشكه‌رانه‌ زانا وان ژ به‌ر دكه‌ن، و ژ وان زۆرداران پێڤه‌تر -يێن به‌رێ خۆ ژ حه‌قییێ وه‌ردگێڕن وهه‌ڤڕكییێ دكه‌ن- كه‌س ده‌روێ ب ئايه‌تێن مه‌ ناكه‌ت.
وبوتپه‌رێسان گۆت: بلا هنده‌ك هێجه‌ت وده‌ليل بۆ موحه‌ممه‌دى هاتبانه‌ خوارێ كو مه‌ ب چاڤ ديتبان وه‌كى حێشترا صالحى وگۆپالێ مووساى! تو بێژه‌ وان: مه‌سه‌لا ڤان ئايه‌تان ب ده‌ستێ خودێ‌یه‌، ئه‌گه‌ر وى بڤێت ئه‌و دێ وان ئينته‌ خوارێ، وئه‌گه‌ر نه‌ نائينت، وهه‌ما ئه‌ز پێغه‌مبه‌ره‌كم هه‌وه‌ ژ عه‌زابا خودێ دترسينم، وڕێكا حه‌قییێ يا ئاشكه‌را نيشا هه‌وه‌ دده‌م.
ئه‌رێ وما تێرا ڤان بوتپه‌رێسان نه‌بوو كو ئه‌و بزانن تو يێ ڕاستگۆيى -ئه‌ى موحه‌ممه‌د- كو مه‌ قورئان بۆ ته‌ ئينايه‌ خوارێ بۆ وان دئێته‌ خواندن؟ هندى د ڤێ قورئانێ دايه‌ دلۆڤانییه‌ك بۆ خودان باوه‌ران د دنيايێ وئاخره‌تێ دا هه‌يه‌، وبيرئينانه‌ك ژى بۆ وان تێدا هه‌يه‌ ئه‌و بيرا خۆ لێ دئيننه‌ڤه‌.
تو بێژه‌: خودێ به‌سه‌ د ناڤبه‌را من وهه‌وه‌ دا شاهد بت ل سه‌ر ڕاستگۆيییا من كو ئه‌ز پێغه‌مبه‌رێ ويمه‌، و ل سه‌ر دره‌وپێكرنا هه‌وه‌ بۆ من وبۆ وێ حه‌قییێ يا ئه‌ز بۆ هه‌وه‌ پێ ژ نك خودێ هاتيم، هه‌ر تشته‌كێ ل عه‌سمانان وعه‌درى هه‌ى ئه‌و پێ دزانت، تشته‌ك ژێ ل به‌ر وى به‌رزه‌ نابت. وئه‌وێن باوه‌رى ب نه‌حه‌قییێ ئيناى وكوفر ب خودێ كرى -د سه‌ر ڤان هه‌مى ده‌ليلێن ئاشكه‌را ڕا- ئه‌و ئه‌ون يێن ل دنيايێ وئاخره‌تێ دزيانكار.
وبوتپه‌رێسێن ملله‌تێ ته‌ بۆ تڕانه‌پێكرن له‌زێ ل عه‌زابێ دكه‌ن، وئه‌گه‌ر نه‌ ژ به‌ر هندێ با كو خودێ ده‌مه‌كێ ده‌سنيشانكرى بۆ عه‌زابا وان د دنيايێ دا دانايه‌ نه‌پێش دكه‌ڤت نه‌پاش دكه‌ڤت، ده‌مێ وان داخوازا عه‌زابێ دكر دا عه‌زاب ب سه‌ر وان دا ئێت، وعه‌زاب ب خافله‌تى ڤه‌ هه‌ر دێ ب سه‌ر وان دا ئێت، وئه‌و پێ ناحه‌سن.
ئه‌و له‌زێ ب هاتنا عه‌زابێ د دنيايێ دا ل ته‌ دكه‌ن، وئه‌و هه‌ر دێ ب سه‌ر وان دا ئێت، وهندى عه‌زابا جه‌هنه‌مێیه‌ ل ئاخره‌تێ دێ دۆرێ ل وان گرت، ئه‌و ژێ خلاس نابن.
ڕۆژا قيامه‌تێ عه‌زاب ژ هنداڤى سه‌رێ كافران ب سه‌ر وان دا دئێت، و ژ بن پییێن وان ژى، وئاگر ژ هه‌مى ڕه‌خان ڤه‌ ب سه‌ر وان دا دئێت، وخودێ هنگى دبێژته‌ وان: هوين تام بكه‌نه‌ جزايێ كارێ هه‌وه‌ د دنيايێ دا دكر: ژ شركا ب خودێ، وكرنا گونه‌هـ وتاوانان.
ئه‌ى به‌نییێن من يێن باوه‌رى ئيناى ئه‌گه‌ر د ئاشكه‌راكرنا باوه‌رییێ وپه‌رستنا خودێ ب تنێ دا هوين د ته‌نگاڤییێ دا بن، هوين ل عه‌ردێ خودێ يێ به‌رفره‌هـ مشه‌خت ببن، وپه‌رستنێ بۆ من ب تنێ بكه‌ن.
هه‌ر نه‌فسه‌كا زێندى دێ تام كه‌ته‌ مرنێ‌، پاشى هوين بۆ حسێب وجزادانێ بۆ نك مه‌ دێ ئێنه‌ زڤڕاندن.
وئه‌وێن باوه‌رى ب خودێ وپێغه‌مبه‌رێ وى ئيناى وئه‌و كارێن چاك كرين يێن فه‌رمان پێ لێ هاتییه‌ كرن مسوگه‌ر ئه‌م دێ وان ل ژۆرێن بلند ژ به‌حه‌شتێ دانين يێن رويبار د بن دا دچن، هه‌ر وهه‌ر ئه‌و دێ تێدا مينن، ئه‌ڤ ژۆرێن به‌حه‌شتێ چ باش جزايه‌ بۆ وان يێن كارى ب فه‌رمانا خودێ دكه‌ن.
هندى ئه‌و به‌حه‌شتن يێن به‌حس ژێ هاتییه‌كرن بۆ وان خودان باوه‌رانه‌ يێن صه‌بر ل سه‌ر گوهدارییا خودێ كێشاى، وپێگرى ب دينێ خۆ كرى، و د ڕزق وجيهادا دوژمنى دا خۆ دهێلنه‌ ب هيڤيیا خودێ ڤه‌.
وچه‌ند حه‌يوان هه‌نه‌ ل سه‌ر عه‌ردى ب ڕێڤه‌ دچن ڕزقێ خۆ بۆ ڕۆژا دى هل ناگرن، وه‌كى مرۆڤ دكه‌ت، خودێ ڕزقێ وان دده‌ت وه‌كى ڕزقێ هه‌وه‌ دده‌ت، وئه‌وه‌ گوهدێرێ گۆتنێن هه‌وه‌، يێ پڕزانا ب كريار وهزرێن هه‌وه‌ يێن دلی.
وئه‌گه‌ر تو -ئه‌ى موحه‌ممه‌د- پسيارا بوتپه‌رێسان بكه‌ى: كێ عه‌سمان وعه‌رد ب ڤى ڕه‌نگێ جوان ئافراندينه‌، وڕۆژ وهه‌يڤ بن ده‌ست كرينه‌؟ مسوگه‌ر ئه‌و دێ بێژن: خودێ ب تنێ ئه‌و يێن ئافراندين، ڤێجا چاوا ئه‌و به‌رێ خۆ ژ باوه‌رییا ب خودێ وه‌ردگێڕن، وپه‌رستنا هنده‌كێن دى د گه‌ل وى دكه‌ن؟ ڤێجا تو ژ دره‌و وبێ به‌ختییا وان عه‌جێبگرتى ببه‌!!
خودايێ پاك وبلند ڕزقى بۆ وى به‌رفره‌هـ دكه‌ت يێ وى بڤێت ژ به‌نییێن خۆ، و ل سه‌ر وى به‌رته‌نگ دكه‌ت يێ وى بڤێت، هندى خودێ‌یه‌ ب هه‌ر تشته‌كێ هوين دكه‌ن يێ پڕزانايه‌، چو تشت ل وى به‌رزه‌ نابت.
وئه‌گه‌ر تو -ئه‌ى موحه‌ممه‌د- پسيارا بوتپه‌رێسان بكه‌ى: كێ ئاڤه‌ك ژ عه‌وران باراندییه‌ وعه‌رد پشتى هشك بووى پێ شين كرییه‌ڤه‌؟ مسوگه‌ر ئه‌و دێ ئعترافێ كه‌ن وبێژنه‌ ته‌: خودێ ب تنێ‌یه‌ ئه‌و چه‌نده‌ كرى، تو بێژه‌: حه‌مد بۆ وى خودايى بت يێ هێجه‌تا ته‌ ب سه‌ر يا وان ئێخستى، به‌لكى پترییا وان فام ناكه‌ن كانێ مفايێ وان وزيانا وان د چ دايه‌، وئه‌گه‌ر وان فام كربا شريك بۆ خودێ چێ نه‌دكرن.
وئه‌ڤ ژينا دنيايێ ژ موژيلی ويارییان پێڤه‌تر چو ددى نينه‌، پاشى ئه‌و زوى دچت، وهندى خانییێ ئاخره‌تێیه‌ ئه‌وه‌ ژينا ڕاست وبه‌رده‌وام يا كو مرن تێدا نه‌بت، ئه‌گه‌ر خه‌لكى ئه‌ڤ چه‌نده‌ زانيبا خانییێ به‌روه‌خت ب سه‌ر يێ به‌رده‌وام نه‌دئێخست.
ڤێجا ئه‌گه‌ر كافر د ده‌ريايێ دا ل گه‌مییان سويار بوون، وئه‌و ژ خه‌ندقاندنێ ترسان، دێ به‌رێ خۆ ده‌نه‌ خودێ ب تنێ، و ژ دله‌كێ صافى دێ دوعايان ژ وى كه‌ن، ڤێجا ئه‌گه‌ر وى ئه‌و ده‌ربازكرنه‌ هشكاتییێ، وته‌نگاڤى ژ سه‌ر وان ڕابوو، ئه‌و دێ ل شركا خۆ زڤڕنه‌ڤه‌.
وشركا وان پشتى قه‌نجییا ڕزگاربوونا ژ ده‌ريايێ مه‌ د گه‌ل وان كرى بۆ هندێیه‌ دا دويماهییا وێ كوفر بت ب وێ قه‌نجییا مه‌ د گه‌ل وان كرى، ودا خۆشى پێبرنا خۆ د ڤێ دنيايێ دا تمام بكه‌ن، وپاشى ئه‌و خرابییا كارێ خۆ دێ زانن، ودێ زانن كانێ خودێ چ عه‌زاب بۆ وان ل ڕۆژا قيامه‌تێ ئاماده‌ كرییه‌.
ئه‌رێ وما كافرێن (مه‌كه‌هێ) نه‌ديتییه‌ كو خودێ (مه‌كه‌هـ) بۆ وان يا كرییه‌ جهه‌كێ پاراستى وته‌نا خه‌لكێ وێ تێدا ژ خۆ ومالێ خۆ دپشت ڕاستن،  ومرۆڤ ل ده‌ور وبه‌رێن وان ژ ده‌رڤه‌ى حه‌ره‌مێ، نه‌ دپشت ڕاستـن ودئێنه‌ ڕه‌ڤاندن؟ ئه‌رێ ڤێجا ئه‌و باوه‌رییێ ب شركێ دئينن، وكافرییێ ب وێ قه‌نجییێ دكه‌ن يا خودێ ب تايبه‌تى د گه‌ل وان كرى، ڤێجا ئه‌و په‌رستنا وى ب تنێ ناكه‌ن؟
كه‌س ژ وى زۆردارتر نينه‌ يێ دره‌و ل سه‌ر ناڤێ خودێ كرى، ڤێجا نه‌حه‌قى وسه‌رداچوونا خۆ ب خودێ ڕاداى، يان دره‌و ب وێ حه‌قییێ كرى يا خودێ پێغه‌مبه‌رێ خۆ پێ هنارتى، هندى ئاگره‌ جهه‌ك بۆ وى تێدا هه‌يه‌ يێ كوفر ب خودێ كرى، وباوه‌رى ب ته‌وحيدا وى نه‌ئيناى، وپێغه‌مبه‌رێ وى دره‌وين ده‌رێخستى.
وئه‌و خودان باوه‌رێن جيهادا نه‌فسا خۆ وشه‌يتانى ونه‌يارێن خودێ كرى، وصه‌بر ل سه‌ر نه‌خۆشییا د ڕێكا خودێ دا كێشاى، خودێ به‌رێ وان دێ ده‌ته‌ ڕێكێن خێرێ، ودێ وان ل سه‌ر ڕێكا ڕاست موكم كه‌ت، وهه‌چییێ ئه‌ڤه‌ سالۆخه‌تێن وى بن ئه‌و بۆ خۆ وبۆ خه‌لكى ژى دێ يێ قه‌نجيخواز بت. وهندى خودێ‌یه‌ ب پشته‌ڤانى وپاراستن وته‌وفيقا خۆ يێ د گه‌ل وى يێ قه‌نجيكار بت ژ به‌نییان.
(الم) ل ده‌سپێكا سووره‌تا به‌قه‌ره‌ گۆتن ل سه‌ر ڤان حه‌رفێن كه‌ركرى بۆرییه‌.
فورس شيانه‌ ڕۆمییان.
ل سه‌ر عه‌ردێ (شامێ) يێ نێزيك بۆ وه‌لاتێ (فارسان) . وپاشى پشتى ده‌مه‌كێ دى ڕۆمى دێ شێنه‌ فورسێ.
ده‌مه‌كێ ژ سێ سالان كێمتر نه‌بت و ژ ده‌هـ سالان پتر نه‌بت. وبه‌رى ڕۆمى ب سه‌ركه‌ڤن وپشتى ب سه‌ردكه‌ڤن ژى مه‌سه‌له‌ هه‌مى د ده‌ستێ خودێ دايه‌، وڕۆژا ڕۆمى دشێنه‌ فورسێ كه‌يفا خودان باوه‌ران دێ ب سه‌ركه‌فتنا ڕۆمییان ل سه‌ر فورسێ ئێت.
وهه‌چییێ خودێ بڤێت دێ وى ب سه‌ر ئێخت، ويێ وى بڤێت دێ شه‌رمزار كه‌ت، وئه‌وه‌ خودايێ زال و دلۆڤانكار. وئه‌و چێبوو يا خودێ گۆتى وپشتى حه‌فت سالان ڕۆمى شيانه‌ فورسێ، وكه‌يفا موسلمانان ب وێ چه‌ندێ هات؛ چونكى ڕۆمى خودان كيتابن.
خودێ سۆزه‌كا بنه‌جهـ دايه‌ خودان باوه‌ران، كو ڕۆمییێن فه‌له‌ ب سه‌ر فارسێن بوتپه‌رێس بێخت، به‌لێ پترییا كافرێن (مه‌كه‌هێ) نزانن كو ئه‌و سۆزا خودێ داى حه‌قییه‌.
وهه‌ما ب تنێ ئه‌و تشتێ دنيايێ يێ ب سه‌رڤه‌ وجوانییا وێ دزانن، وئه‌و ژ مه‌سه‌لێن ئاخره‌تێ وتشتێ مفاى تێدا بگه‌هينته‌ وان دبێ ئاگه‌هن، هزرا خۆ تێدا ناكه‌ن.
ئه‌رێ وما ئه‌وێن هه‌ يێن دره‌وێ ب پێغه‌مبه‌رێن خودێ وديدارا وى دكه‌ن هزرا خۆ د ئافراندنا خۆ دا ناكه‌ن، كو خودێ ئه‌و ژ چوننه‌يێ چێكرينه‌. خودێ عه‌سمان وعه‌ردى وتشتێ د ناڤبه‌را هه‌ر دووان دا هه‌ى بۆ هندێ ئافراندينه‌ دا كو دادى وخه‌لات وجه‌لات تێدا بێنه‌ ب كارئينان، ودا ببنه‌ نيشان ل سه‌ر ته‌وحيد وشيانا خودێ، وده‌مه‌كێ ده‌سنيشانكرى بۆ دانايه‌ كو ڕۆژا قيامه‌تێیه‌ ئه‌و دێ لێ ب دويماهى ئێن. وهندى پترییا مرۆڤانه‌ ب ديدارا خودايێ خۆ دكافرن؛ ژ به‌ر نه‌زانينا وان كو زڤڕينا وان پشتى مرنێ بۆ نك خودێ‌یه‌، و ژ بێ ئاگه‌هییا وان ژ ئاخره‌تێ.
ئه‌رێ ئه‌ڤێن دره‌وێ ب خودێ دكه‌ن و ژ ئاخره‌تێ دبێ ئاگه‌هـ ما ل عه‌ردى نه‌گه‌ڕياينه‌ وهزرا خۆ نه‌كرییه‌، ونه‌ديتییه‌ كانێ جزايێ وان ملله‌تێن دره‌و ب پێغه‌مبه‌رێن خودێ كرى وه‌كى عادى وثه‌موودی چ بوويه‌؟ و ب ڕاستى له‌شێن وان ب هێزتر بوون، وئه‌و پتر دشيان خۆشییێ ب ژينێ ببه‌ن چونكى وان عه‌رد كێلابوو وشينكربوو، ووان قه‌سر وسه‌را ئاڤاكربوون ولێ ئاكنجى بووبوون، ووان دنيايا خۆ پتر ژ يا خه‌لكێ (مه‌كه‌هێ) ئاڤاكربوو، ڤێجا وێ ئاڤاكرنا وان ودرێژییا ژییێ وان چو مفا نه‌گه‌هانده‌ وان، وپێغه‌مبه‌رێن وان ب هێجه‌ت ونيشانێن ئاشكه‌را بۆ وان هاتبوون، به‌لێ وان ئه‌و دره‌وين ده‌رێخستـن ئينا خودێ ئه‌و تێبرن، وخودێ ب وێ چه‌ندێ زۆردارى ل وان نه‌كربوو، به‌لكى وان ب شركێ وگونه‌هان زۆردارى ل خۆ كربوو.
پاشى دويماهییا ئه‌وێن خرابى كرى ژ سه‌رداچووى وكافران خرابترين وپيسترين دويماهى بوو؛ چونكى وان باوه‌رى ب خودێ نه‌ئينا ويارى بۆ خۆ ب ئايه‌تێن وى كرن يێن وى بۆ پێغه‌مبه‌رێن خۆ ئيناينه‌ خوارێ.
خودێ ب تنێ چێكرى ئافراندينه‌، وئه‌و ب تنێ‌یه‌ دشێت جاره‌كا دى وان چێ بكه‌ته‌ڤه‌، پاشى خه‌لك هه‌مى بۆ نك وى دێ زڤڕنه‌ڤه‌، ڤێجا ئه‌و دێ جزايێ باشى وخرابى ل دويڤ كريارێن وان ده‌تێ.
وڕۆژا قيامه‌ت ڕادبت تاونبار ژ ڕزگاربوونا ژ عه‌زابێ بێ هيڤى دبن، وئه‌و حێبه‌تى دمينن ووان چو هێجه‌ت نابن.
ووێ ڕۆژێ بوتپه‌رێسان چو مه‌هده‌رچى نابن ژ وان خوداوه‌ندێن وان ژبلی خودێ په‌رستـن بۆ دكر، به‌لكى ئه‌و خۆ ژ يه‌ك ودو به‌رى دكه‌ن، ومه‌هده‌ر يا خودێ ب تنێ‌یه‌، وئه‌و ژ وى پێڤه‌تر ژ كه‌سێ دى نائێته‌ خواستن.
وڕۆژا قيامه‌ت ڕادبت ئه‌وێن باوه‌رى پێ هه‌ى ويێن كافر ژێك جودا دبن.
ڤێجا ئه‌وێن باوه‌رى ب خودێ وپێغه‌مبه‌رێ وى هه‌ى، وكريارێن چاك كرين ئه‌و د به‌حه‌شتێ دانه‌، قه‌درێ وان دئێته‌ گرتن وئه‌و كه‌يفخۆش دبن وخۆشییێ پێ دبه‌ن.
وهندى ئه‌ون يێن كوفر ب خودێ كرى ودره‌و ب وێ كرى يا پێغه‌مبه‌ر پێ هاتين وباوه‌رى ب ڕابوونا پشتى مرنێ نه‌ئيناى، ئه‌و هه‌ر دێ د عه‌زابێ دا بن؛ ژ به‌ر تشتێ وان د دنيايێ دا دره‌و پێ كرى.
ڤێجا هوين ئه‌ى گه‌لی خودان باوه‌ران ته‌سبيحا خودێ بكه‌ن ووى ژ شريك وژن وزارۆيان پاك وپيرۆز بكه‌ن، وهوين ب ئه‌زمانێ خۆ سالۆخه‌تێن كه‌مالێ بۆ وى بێژن، و ب ئه‌ندامێن له‌شێ خۆ ژى وێ چه‌ندێ بنه‌جهـ بكه‌ن ده‌مێ ل هه‌وه‌ دبته‌ ئێڤار، وده‌مێ ل هه‌وه‌ دبته‌ سپێده‌.
و ب شه‌ڤێ، ونيڤرۆ، وحه‌مد وسوپاسى ل عه‌سمانى وعه‌ردى، ل شه‌ڤێ وڕۆژێ بۆ وییه‌.
خودێ تشتێ زێندى ژ يێ مرى دئينته‌ده‌ر وه‌كى مرۆڤى ژ چپكێ وته‌يرى ژ هێكێ، وتشتێ مرى ژ يێ زێندى دئينته‌ ده‌ر وه‌كى چپكێ ژ مرۆڤى وهێكێ ژ ته‌يرى. وئه‌و عه‌ردى شين دكه‌ت پشتى هشك بووى، ووه‌كى ڤێ زێنديكرنێ هوين ژى -گه‌لی مرۆڤان- بۆ حسێب وجزادانێ ژ گۆڕێن خۆ ده‌ردكه‌ڤن.
و ژ نيشانێن مه‌زنى وشيانا خودێ‌یه‌ كو وى بابێ هه‌وه‌ ئاده‌م ژ ئاخێ ئافراند، پاشى هوين بوونه‌ مرۆڤ وهوين زێده‌ بوون و ل عه‌ردى به‌لاڤ بوون.
و ژ نيشانێن مه‌زنى وشيانا وییه‌ كو وى هه‌ر ژ نفشێ هه‌وه‌ ب خۆ -گه‌لی زه‌لامان- ژن بۆ هه‌وه‌ ئافراندن؛ دا دلێن هه‌وه‌ ل نك وان ڕحه‌ت وئاكنجى ببن، ووى ڤيان ودلۆڤانى كره‌ د ناڤبه‌را ژنێ وزه‌لامێ وێ دا، هندى د ئافراندنا وێ چه‌ندێ دايه‌ نيشان ل سه‌ر شيان وته‌وحيدا خودێ بۆ وى ملله‌تى هه‌نه‌ يێ هزرا خۆ بكه‌ت، و د تشى بگه‌هت.
وئافراندنا عه‌سمانان وبلندكرنا وان بێ ستوين، وئافراندنا عه‌ردى وبه‌رفره‌هكرنا وى، وژێكجودابوونا ئه‌زمان وڕه‌نگێن هه‌وه‌، ژ نيشانێن شيانا خودێنه‌، هندى د وێ چه‌ندێ دايه‌ عيبره‌ته‌ك بۆ خودان ديتن وزانينان هه‌يه‌.
و ژ نيشانێن ڤێ شيانییه‌ كو خودێ نڤستـن ل شه‌ڤێ وڕۆژێ بۆ هه‌وه‌ كره‌ ڕحه‌تى وته‌ناهى؛ چونكى ب نڤستنێ مرۆڤ ڕحه‌ت دبت ووه‌ستيان نامينت، ووى ڕۆژ بۆ هه‌وه‌ كره‌ جهێ به‌لاڤبوون وخواستنا ڕزقى، هندى د وێ چه‌ندێ دايه‌ نيشان ل سه‌ر شيانا خودێ بۆ وى ملله‌تى هه‌نه‌ يێ گوهدارییا شيره‌تان بكه‌ت وهزرا خۆ تێدا بكه‌ت.
و ژ نيشانێن شيانا وییه‌ ئه‌و برويسییان نيشا هه‌وه‌ دده‌ت، ڤێجا هوين ژ ده‌نگێ وان دترسن، وهوين دلێ خۆ دبه‌نه‌ بارانێ، وئه‌و بارانێ ژ عه‌وران دبارينت وعه‌ردى پشتى هشك بووى پێ شين دكه‌ته‌ڤه‌، هندى د ڤێ چه‌ندێ دايه‌ نيشانه‌ك ل سه‌ر شيانا خودێ‌ یا تمام وكاربنه‌جهى وقه‌نجییا وى هه‌يه‌ بۆ هه‌ر كه‌سه‌كێ عه‌قله‌ك هه‌بت پێ بێته‌ سه‌ر ڕێ.
و ژ نيشانێن شيانا وییه‌ كو عه‌سمان وعه‌رد ب فه‌رمانا وى ڕاوه‌ستاينه‌ وئاكنجى بووينه‌، ونه‌هژياينه‌، وعه‌سمان نه‌كه‌فتییه‌ سه‌ر عه‌ردى، پاشى ئه‌گه‌ر خودێ ل ڕۆژا قيامه‌تێ هوين بۆ ڕابوونێ گازيكرن، هنگى هوين ب له‌ز دێ ژ گۆڕێن خۆ ده‌ركه‌ڤن.
وهه‌ر تشته‌كێ ل عه‌سمانان وعه‌ردى ژ فريشته‌ ومرۆڤ وئه‌جنه‌ وحه‌يوان وهشكاتى وشينكاتییان بۆ خودێ ب تنێ‌یه‌، ئه‌ڤه‌ هه‌مى د فه‌رمانا وى دانه‌ ول بن ئه‌مرێ وينه‌.
وخودێ ب تنێ‌یه‌ يێ خه‌لكى ژ چونه‌يێ دئافرينت پاشى پشتى مرنێ وان دوباره‌ زێندى دكه‌ت، ودوباره‌كرنا ئافراندنا خه‌لكى پشتى مرنێ ل به‌ر خودێ ب ساناهيتره‌ ژ ئافراندنا وان بۆ جارا يه‌كێ، وئه‌و ب خۆ هه‌ردو ل به‌ر وى ب ساناهينه‌. وسالۆخه‌تا بلندتر د هه‌ر تشته‌كى دا يا ئه‌و پێ بێته‌ سالۆخدان بۆ وییه‌، چو تشته‌ك وه‌كى وى نينه‌، وئه‌وه‌ گوهدێرێ بينه‌ر. وئه‌وه‌ زالێ كه‌س نه‌شێتێ، يێ كاربنه‌جهـ د گۆتـن وكريارێن خۆ دا، و د ڕێڤه‌برنا خه‌لكى دا.
گه‌لی بوتپه‌رێسان خودێ مه‌ته‌له‌ك بۆ هه‌وه‌ ژ هه‌وه‌ ب خۆ ب خۆ ئينا: ئه‌رێ ما ژ به‌نییێن هه‌وه‌ يه‌ك هه‌يه‌ پشكدارییا هه‌وه‌ د ڕزقێ هه‌وه‌ دا بكه‌ت، وهوين دبينن كو هوين وئه‌و وه‌كى يه‌كن، دا كو هوين ژ وان بترسن كا چاوا هوين ژ پشكدارێن خۆ يێن ئازاد دترسن كو مالێ هه‌وه‌ د ناڤبه‌را خۆ دا لێكڤه‌كه‌ن؟ هوين ب وێ چه‌ندێ دڕازى نابن، ڤێجا چاوا هوين بۆ خودێ ب وێ چه‌ندێ ڕازى دبن كو هوين ژ چێكرییێن خودێ شريكه‌كى بۆ وى بدانن؟ و ب ڤى ڕه‌نگێ ئاشكه‌را ئه‌م هێجه‌ت وده‌ليلان بۆ خودان عه‌قلێن دورست وساخله‌م ئاشكه‌را دكه‌ين.
به‌لكى بوتپه‌رێسان دويكه‌فتنا دلچوونێن خۆ كرییه‌ ده‌مێ وان بێ زانين چاڤ ل باب وباپيرێن خۆ كرى، ڤێجا پشكدارییا وان د نه‌زانين وسه‌رداچوونێ دا كرى، وكه‌س نه‌شێت به‌رێ وى بده‌تێ هيدايه‌تێ يێ خودێ ئه‌و -ژ به‌ر كوفر وڕكدارییا وى- به‌رزه‌كرى، وڤان چو پشته‌ڤان نينن وان ژ عه‌زابا خودێ ڕزگار بكه‌ن.
ڤێجا تو -ئه‌ى موحه‌ممه‌د وهه‌چییێ دويكه‌فتنا ته‌ كرى- به‌رێ خۆ ڕاست بده‌ وى دينى يێ خودێ بۆ ته‌ داناى، كو ئيسلامه‌، وبه‌رده‌وام ل سه‌ر بمينه‌؛ چونكى ئه‌و د گه‌ل خۆرستییا مرۆڤى ڕێ دكه‌ڤت، ومانا هه‌وه‌ ل سه‌ر ڤى دينى خۆپێڤه‌گرێدانه‌ ب وێ خۆرستییێ ڤه‌ يا خودێ مرۆڤ ل سه‌ر چێكرى، گوهۆڕين بۆ چێكرییێ خودێ ودينێ وى نينه‌، ئه‌وه‌ ڕێكا ڕاست يا خودانى دگه‌هينته‌ ڕازيبوونا خودێ وبه‌حه‌شتا وى، به‌لێ پترییا مرۆڤان نزانن كو ئه‌وا من فه‌رمان پێ ل ته‌ كرى -ئه‌ى موحه‌ممه‌د- ئه‌و ب تنێ‌یه‌ دينێ ڕاست.
وهوين ب تۆبه‌كرنێ وئيخلاصێ ل خودێ بزڤڕن، وته‌قوا وى بكه‌ن وئه‌مر وفه‌رمانێن وى ب جهـ بينن، ونڤێژێ ب دورستى وتمام بكه‌ن، وهوين ژ وان بوتپه‌رێسان نه‌بن يێن شريكان بۆ خودێ د په‌رستنێ دا ددانن.
وهوين ژ بوتپه‌رێس وبيدعه‌چى وخودانێن دلچوونان نه‌بن ئه‌وێن دينێ خۆ گوهاڕتى، و ل دويڤ دلێ خۆ هنده‌ك ژێ گرتى وهنده‌ك ژێ به‌رداى، وبووينه‌ پارت وده‌سته‌ك، هنده‌ك ژ وان ل سه‌ر نه‌حه‌قییێ پشتا هنده‌كان دگرن، هه‌ر پارته‌ك ب وى تشتى يا كه‌يفخۆشه‌ يێ ل نك وێ هه‌ى، خۆ دبينن دحه‌ق وخه‌لكى نه‌حه‌ق.
وئه‌گه‌ر نه‌خۆشى وبه‌لايه‌ك گه‌هشته‌ مرۆڤان ئه‌و ژ دل دێ هاوار كه‌نه‌ خودايێ خۆ كو ئه‌و ڤێ نه‌خۆشییێ ژ سه‌ر وان ڕاكه‌ت، ڤێجا ئه‌گه‌ر وى ڕه‌حـم ب وان بر وئه‌و نه‌خۆشى ژ سه‌ر ڕاكر هنگى ده‌سته‌كه‌ك ژ وان دوباره‌ دێ ل شركێ زڤڕن، ودێ په‌رستنا هنده‌كێن دى د گه‌ل خودێ كه‌ن.
دا ئه‌و كوفرێ ب وى تشتى بكه‌ن يێ مه‌ دايه‌ وان ومه‌ منه‌ت پێ ل وان كرى كو مه‌ ته‌نگاڤى ژ سه‌ر وان ڕاكرى، ونه‌خۆشى نه‌هێلاى، ڤێجا هوين -گه‌لی بوتپه‌رێسان- خۆشییێ ب به‌رفره‌هییا د دنيايێ دا ببه‌ن، پاشى هوين دێ زانن كانێ چ عه‌زاب دێ ب سه‌ر هه‌وه‌ دا ئێت.
يان مه‌ هێجه‌ته‌كا ئاشكه‌را وكيتابه‌كا بنبـڕ ب سه‌ر ڤان بوتپه‌رێسان دا ئينايه‌ خوارێ، كو شرك وكوفرا وان دورست ده‌ربێخت.
وئه‌گه‌ر مه‌ ژ نك خۆ قه‌نجییه‌ك ژ ساخله‌مى وبه‌رفره‌هییێ دا مرۆڤان، كه‌يفا وان دێ پێ ئێت وئه‌و د سه‌ر پییێ خۆ دا دێ چن وشوكرا مه‌ ناكه‌ن، وئه‌گه‌ر ژ به‌ر گونه‌هێن وان نه‌خۆشى وهه‌ژارى وترس وته‌نگاڤى ب سه‌ر وان دا هات، ئه‌و بێ هيڤى دبن كو جاره‌كا دى وه‌كى به‌رێ لێ بێنه‌ڤه‌، وئه‌ڤه‌ تبيعه‌تێ پترییا مرۆڤانه‌ ل ده‌مێ ته‌گاڤى وبه‌رفره‌هییێ.
ئه‌رێ وما وان نه‌زانییه‌ كو هه‌چییێ خودێ بڤێت بۆ جه‌ڕباندن ڕزقێ وى به‌رفره‌هـ دكه‌ت، كانێ دێ شوكرێ كه‌ت يان دێ كافر بت؟ وهه‌چییێ وى بڤێت ئه‌و بۆ جه‌ڕباندن ڕزقێ وى به‌رته‌نگ دكه‌ت، كانێ دێ صه‌برێ كێشت يان نه‌؟ هندى د ڤێ به‌رفره‌هكرن وبه‌رته‌نگكرنێ دايـه‌ نيشان بۆ وى ملله‌تى هـه‌نـه‌ يـێ بـاوه‌رییێ ب خــودێ دئـيـنـن وكاربنه‌جهى ودلۆڤانییا وى دزانن.
ڤـێـجــا تـو -ئه‌ى خودان باوه‌ر- حه‌قێ مرۆڤێ خۆ يێ نێزيك ژ مرۆڤاينییێ وهاريكارییێ وهه‌مى كارێن دى يێن باش بدێ، وتو ژ خێر وزه‌كاتێ بده‌ مرۆڤێ هه‌ژار وپێتڤى ووى ڕێڤنگى يێ چو ڤێ نه‌ماى، ئه‌ڤ دانه‌ بۆ وى چێتره‌ يێن ب كارێ خۆ كنارێ خودێ دخوازت، وئه‌وێن ڤان خێر وباشییان دكه‌ن، ئه‌ون يێن خێرا خودێ ب ده‌ست خۆڤه‌ دئينن و ژ عه‌زابا وى ڕزگار دبن.
وهه‌ر قه‌ره‌كێ هوين ب ئنيه‌تا ربايێ بده‌ن؛ دا زێده‌هى بۆ هه‌وه‌ ب وى قه‌رى ڤه‌ بێت وئه‌و د ناڤ مالێ خه‌لكى دا زێده‌ ببت، ئه‌و ل نك خودێ زێده‌ نابت، به‌لكى خودێ وى پويچ دكه‌ت. وهه‌ر زه‌كاته‌كا هوين ب ئنيه‌تا خێرێ وڕازيبوونا خودێ بده‌ن، ئه‌ڤه‌يه‌ ئه‌وا خودێ قه‌بويل دكه‌ت وبۆ هه‌وه‌ گه‌له‌ك زێده‌ دكت.
خودێ ب تنێ‌یه‌ يێ هوين ئافراندين -گه‌لی مرۆڤان- پاشى ڕزقێ هه‌وه‌ د ڤێ دنيايێ دا دايه‌ هه‌وه‌، پاشى هه‌وه‌ دمرينت ده‌مێ ڕۆژا هه‌وه‌ تـمام دبت، پاشى هه‌وه‌ زێندى دكه‌ته‌ڤه‌ وبۆ حسێبێ وجزادانێ هه‌وه‌ ژ گۆڕان ڕادكه‌ت، ئه‌رێ ژ هه‌ڤپشكێن هه‌وه‌ يه‌ك هه‌يه‌ تشته‌كى ژ وێ چه‌ندێ بكه‌ت؟ يێ پاك وبلند بت خودێ ژ شركا ڤان بوتپه‌رێسان.
خرابى د هشكاتى وده‌ريايێ دا په‌يدا بوو، وه‌كى هشكاتى وكێم باران ونه‌خۆشییان؛ ژ به‌ر وان گونه‌هێن مرۆڤ دكه‌ن؛ دا ئه‌و ب هنده‌ك كريارێن وان د دنيايێ دا كرين وان جزا بده‌ت؛ دا به‌لكى ئه‌و ل خودێ بزڤڕن وتۆبه‌ بكه‌ن و ل گونه‌هێن خۆ لێڤه‌ ببن، ڤێجا حالێ وان چاك ببت وكارێ وان باش ببت.
تو -ئه‌ى موحه‌ممه‌د- بێژه‌ وان يێن دره‌و ب وێ كرى يا تو پێ هاتى: هوين ل عه‌ردى بگه‌ڕيێن وهزرێن خۆ تێدا بكه‌ن، وبه‌رێ خۆ بده‌نێ كانێ دويماهییا وان ملله‌تان چ بوو يێن دره‌و كرى وه‌كى ملله‌تێ نووحى، وعادى وثه‌موودی، هوين دێ بينن دويماهییا وان خرابترين دويماهى بوو؟ و ب ڕاستى پترییا وان شرك ب خودێ دكر.
ڤێجا تو -ئه‌ى موحه‌ممه‌د- به‌رێ خۆ بده‌ دينێ ڕاست، كو ئيسلامه‌، فه‌رمانێن وى ب جهـ بينه‌، وتو خۆ پێڤه‌ بگره‌ به‌رى كو ڕۆژا قيامه‌تێ بێت؛ چونكى ئه‌گه‌ر ئه‌و ڕۆژ هات كه‌سه‌ك نابت بشێت وێ ڤه‌گه‌ڕينت، خه‌لك ژێك دئێنه‌ ڤه‌قه‌تاندن ودبنه‌ گه‌له‌ك ڕه‌نگ؛ دا كريارێن وان بۆ بێنه‌ پێش چاڤكرن.
هه‌چییێ كافر ببت جزايێ كوفرا وى بۆ وییه‌، كو هه‌رمانا د ئاگرى دايه‌، وهه‌چییێ باوه‌رییێ بينت وكارێ چاك بكه‌ت ئه‌و جهى بۆ خۆ د به‌حه‌شتێ دا خۆش دكه‌ت؛ ژ به‌ر كو وان گوهدارییا خودێ كربوو.
دا خودێ ژ قه‌نجییا خۆ جزايێ وان بده‌تێ يێن باوه‌رى ب خودێ وپێغه‌مبه‌رێ وى ئيناى وكريارێن چاك كرين. هندى ئه‌وه‌ ئه‌و حه‌ز ژ كافران ناكه‌ت.
و ژ ئايه‌تێن خودێ يێن دبنه‌ نيشان ل سه‌ر ته‌وحيد وشيانا وى ئه‌وه‌ ئه‌و دشێت به‌رى بارانێ بۆ مزگينى باى بهنێرت دا عه‌وران بهاژۆت، ڤێجا خه‌لكى ب وێ چه‌ندێ خۆش دبت؛ ودا ئه‌و ژ دلۆڤانییا خۆ وێ بارانێ بده‌ته‌ هه‌وه‌ يا وار ومرۆڤ پێ زێندى دبن، ودا گه‌مى ب فه‌رمانا خودێ د ده‌ريايێ دا ب ڕێڤه‌ بچن، ودا هوين ب ڕێكا بازرگانییێ ژ قه‌نجییا وى بخوازن؛ دا به‌لكى هوين شوكرا قه‌نجییا خودێ بكه‌ن.
و ب ڕاستى مه‌ به‌رى ته‌ -ئه‌ى موحه‌ممه‌د- هنده‌ك پێغه‌مبه‌ر بۆ ملله‌تێن وان هنارتبوون دا ئه‌و وان بترسينن ومزگينییێ بده‌نێ وبه‌رێ وان بده‌نه‌ ته‌وحيدێ ووان ژ شركێ پاشڤه‌ببه‌ن، ڤێجا ئه‌و ب موعجزه‌ ونيشانێن ئاشكه‌را ڤه‌ بۆ وان هاتن، به‌لێ پترییا وان كوفر ب خودايێ خۆ كر، ئينا مه‌ تۆل ژ وان يێن خرابى كرين ڤه‌كر، ومه‌ ئه‌و تێ برن، ومه‌ ئه‌و خودان باوه‌رێن دويكه‌فتنا پێغه‌مبه‌ران كرى ب سه‌رئێخستـن، وئه‌م وه‌سا د گه‌ل وان دكه‌ين يێن دره‌وێ ب ته‌ دكه‌ن ئه‌گه‌ر ئه‌و ل سه‌ر دروپێكرنا خۆ به‌رده‌وام بمينن، وباوه‌رییێ نه‌ئينن.
خودێ‌یه‌ باى دهنێرت وعه‌ورێ ب ئاڤێ گران پێ دئازرينت، وكانێ چاوا خودێ حه‌ز دكه‌ت وه‌سا وى عه‌ورى ل عه‌سمانى به‌لاڤ دكه‌ت، وپرت پرت دكه‌ت، ڤێجا تو دێ بينى باران ژ عه‌ورى دبارت، ڤێجا ئه‌گه‌ر خودێ ئه‌و بۆ به‌نییێن خۆ هاژۆت هنگى كه‌يفا وان دئێت وئه‌و مزگينییێ دده‌نه‌ يه‌ك ودو كو خودێ ئه‌و عه‌ور ب نك وان ڤه‌ بر.
هه‌رچه‌نده‌ ئه‌و به‌رى هاتنا بارانێ دبێ هيڤى بوون ژى؛ چونكى باران ژ وان هاتبوو بڕين.
ڤێجا تو -ئه‌ى بينه‌ر- به‌رێ خۆ بدێ وهزرا خۆ د كارتێكرنا وێ بارانێ د شينكاتى وداروبارى دا بكه‌، چاوا خودێ عه‌ردى پێ زێندى دكه‌ت پشتى كو ئه‌و مرى، ڤێجا ئه‌و وى شين دكت؟ هندى ئه‌وه‌ يێ شياى ڤى عه‌ردى زێندى بكه‌ته‌ڤه‌ دێ شێت مرییان ژى زێندى كه‌ته‌ڤه‌، وئه‌و ل سه‌ر هه‌ر تشته‌كى يێ خودان شيانه‌ تشته‌ك وى بێزار ناكه‌ت.
وئه‌گه‌ر ئه‌م بايه‌كێ خراب ب سه‌ر شينكاتییێ وان دا بهنێرين، وئه‌و ببينن كو شينكاتییێ وان ب ڤى باى خراب بوو، وپشتى كه‌سكبوونێ زه‌ربووڤه‌، پشتى ئه‌و وێ چه‌ندێ دبينن ئه‌و دێ مينن كافرییێ ب خودێ كه‌ن وقه‌نجییا وى ژ بيركه‌ن.
ڤێجا هندى تويى -ئه‌ى موحه‌ممه‌د- تو نه‌شێى ده‌نگێ خۆ بگه‌هينییه‌ وى يێ دلێ وى مرى، يان گوهێ خۆ ژ گوهدانا حه‌قییێ گرتى، ڤێجا تو ژ هندێ ب خه‌م نه‌كه‌ڤه‌ كو ئه‌ڤ بوتپه‌رێسه‌ باوه‌رییێ ب ته‌ نه‌ئينن، هندى ئه‌ون ئه‌و وه‌كى كه‌ڕ ومرییانه‌ وان گوهـ ل چو نابت، وئه‌گه‌ر خۆ ئه‌و دئاماده‌ ژى بن وان هاى ژ چو نينه‌، ڤێجا پا چاوا ئه‌گه‌ر ئه‌و دئاماده‌ نه‌بن؟
وتو -ئه‌ى موحه‌ممه‌د- به‌رێ وى ناده‌يه‌ ڕێكێ يێ خودێ ڕێكا هيدايه‌تێ ل به‌ر به‌رزه‌كرى، هه‌ما ب تنێ تو ده‌نگێ خۆ دگه‌هينییه‌ وى يێ باوه‌رى ب ئايه‌تێن مه‌ ئيناى، ڤێجا ئه‌و د فه‌رمانا خودێ دانه‌.
خودێ‌یه‌ هوين ژ چپكه‌كا لاواز وبێ بها ئافراندين، پاشى پشتى لاوازییا زارۆكينییێ وى هێزا زه‌لامينییێ دا، پاشى پشتى ڤێ هێزێ وى لاوازییا پيرییێ دا، تشتێ خودێ بڤێت ژ لاوازى وهێزێ دئافرينت، وئه‌وه‌ يێ پڕزانا ب به‌نییێن خۆ، يێ خودان شيان ل سه‌ر هه‌ر تشته‌كى.
وڕۆژا قيامه‌ت دئێت وخودێ خه‌لكى ژ گۆڕێن وان ڕادكه‌ته‌ڤه‌ بوتپه‌رێس سويندێ دخۆن كو ئه‌و ژ ده‌مه‌كێ كێم پێڤه‌تر ل دنيايێ نه‌مابوون، ئه‌و د سويندا خۆ دا ددره‌وينن، كا چاوا وان د دنيايێ دا دره‌و دكرن، وباوه‌رى ب وێ حه‌قییێ نه‌دئينا يا پێغه‌مبه‌ر پێ هاتيـن.
وئه‌وێن زانيـن وباوره‌ى بۆ هاتییه‌ دان ژ فريشته‌ وپێغه‌مبه‌ر وخودان باوه‌ران گۆتن: ب ڕاستى هوين هند يێن ماين هندى خودێ دزانت ونڤيسى ژ ڕۆژا ئافراندنا هه‌وه‌ وحه‌تا ڕاكرنا هه‌وه‌ ژ گۆڕان، ڤێجا ئه‌ڤه‌ ڕۆژا ڤه‌ژينكرنییه‌، به‌لێ هه‌وه‌ نه‌دزانى، له‌و هه‌وه‌ د دنيايێ دا كوفر ودره‌و پێ دكر.
ڤێجا ڕۆژا قيامه‌تێ عوزر ڤه‌خواستنا زۆرداران چو مفاى ناگه‌هينته‌ وان، و ژ وان نائێته‌ داخوازكرن كو ئه‌و ب تۆبه‌كرنێ خودێ ژ خۆ ڕازى بكه‌ن، به‌لكى ئه‌و ب گونه‌هێن وان دئێنه‌ جزادان.
و ب ڕاستى مه‌ بۆ مرۆڤان د ڤێ قورئانێ دا ژ هه‌مى مه‌ته‌لان ئاشكه‌را كرينه‌ دا وان چو هێجه‌ت نه‌مينن، وئه‌گه‌ر تو -ئه‌ى موحه‌ممه‌د- چ هێجه‌ته‌كا ڕاستگۆيیا ته‌ ئاشكه‌را بكه‌ت بۆ وان بينى مسوگه‌ر ئه‌وێن كوفر ب ته‌ كرى دێ بێژن: هه‌ما هوين -ئه‌ى موحه‌ممه‌د ودويكه‌فتییێن وى- د وى تشتى دا يێ هوين بۆ مه‌ دئينن دنه‌حه‌قن.
و ب خه‌تـمه‌كا وه‌كى ڤـێ خودێ خه‌تمێ ل دلێن وان دده‌ت يێن ڕاستییا وێ نه‌زانن يا تـو -ئه‌ى موحه‌ممه‌د- پێ ژ نك خودێ هاتى.
ڤێجا تو -ئه‌ى موحه‌ممه‌د- بێهنا خۆ ل سه‌ر وێ نه‌خۆشییێ فره‌هـ بكه‌ يا ژ ملله‌تێ ته‌ دگه‌هته‌ ته‌، هندى ئه‌و سۆزه‌ يا خودێ دايه‌ ته‌ كو ته‌ ب سه‌ربێخت وخێرێ بده‌ته‌ ته‌ ڕاستییه‌ وچو گومان تێدا نينه‌، وئه‌وێن
(الم) گۆتن ل سه‌ر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌.
ئه‌ڤ ئايه‌ته‌ ئايه‌تێن قورئانا كاربنه‌جهه‌.
ئه‌ڤ ئايه‌ته‌ ڕێنيشادان ودلۆڤانينه‌ بۆ وان يێن باش كار ب وێ كرى يا كو د قورئانێ دا هاتى، و ب وێ يا موحه‌ممه‌د پێغه‌مبه‌ر -سلاڤ لێ بن- پێ هاتى.
ئه‌وێن نڤێژێ ب دورستى ل ده‌مێ وێ دكه‌ن وزه‌كاتا خۆ يا فه‌ر دده‌ن، وئه‌و باوه‌رییێ ب ڕابوونا پشتى مرنێ وجزادانێ ل ئاخره‌تێ دئينن.
ئه‌وێن ئه‌ڤ سالۆخه‌تێن بۆرى ل نك هه‌ين ل سه‌ر ڕێكه‌كا ئاشكه‌را وڕۆناهییه‌كێنه‌ ژ خودايێ خۆ، وئه‌ون يێن د دنيايێ وئاخره‌تێ دا ب سه‌ردكه‌ڤن.
و ژ مرۆڤان هه‌يه‌ يێ گوتنا بێ خێر دكڕت -وئه‌و هه‌ر گۆتنه‌كه‌ يا كو خودانێ خۆ ژ گوهدارییا خودێ به‌رزه‌ كه‌ت- دا مرۆڤان پێ ژ ڕێكا هيدايه‌تێ وه‌رگێڕته‌ ڕێكا سه‌رداچوونێ، وئه‌و تڕانان بۆ خۆ ب ئايه‌تێن خودێ دكه‌ت، ئه‌وان عه‌زابه‌كا پێ ڕه‌زيل ببـن بۆ هه‌يه‌.
وئه‌گه‌ر ئايه‌تێن قورئانێ بۆ وى بێنه‌ خواندن ئه‌و دێ پشت ده‌ته‌ گوهدارییا خودێ، ودێ خۆ مه‌زن ودفن بلند كه‌ت، هه‌ر وه‌كى وى گوهـ ل تشته‌كى نه‌بووى، هه‌ر وه‌كى كه‌ڕاتى د گوهێن وى دا هه‌ى، وهه‌چییێ ئه‌ڤه‌ حالێ وى بت تو -ئه‌ى موحه‌ممه‌د- مزگينییێ ب عه‌زابه‌كا ب ئێش د ئاگرى دا ل ڕۆژا قيامه‌تێ بدێ.
هندى ئه‌ون يێن باورى ب خودێ وپێغه‌مبه‌رێ وى ئيناى وئه‌و كريارێن چاك كرين يێن فه‌رمان پێ ل وان هاتییه‌كرن، ئه‌وان خۆشییه‌كا به‌رده‌وام د به‌حه‌شتێ دا بۆ هه‌يه‌.
وژينا وان د وان به‌حه‌شتان دا يا به‌رده‌وام وبێ ڤه‌بڕينه‌، خودێ سۆزه‌كا دورست ب وێ چه‌ندێ دا وان. وئه‌و ل سۆزا خۆ لێڤه‌ نابت، وئه‌و د كارێ خۆ دا يێ زاله‌، و د ڕێڤه‌برنا خۆ دا يێ كاربنه‌جهه‌.
خودێ عه‌سمان ئافراندن، وبێ ستوين ئه‌و بلندكرن وه‌كى هوين دبينن، ووى چيايێن موكم د عه‌ردى ڕا كرن؛ دا نه‌هژيێت وژينا هه‌وه‌ نه‌ئێته‌ تێكدان، ووى گه‌له‌ك ڕه‌نگێن حه‌يوانان ل عه‌ردى به‌لاڤكرن، ومه‌ باران ژ عه‌ورى باراند، ڤێجا مه‌ ب وێ بارانێ ژ هه‌ر شينكاتییه‌كى جۆته‌كێ ب مفا وجوان ژ عه‌ردى ده‌رێخست.
وهه‌ر تشته‌كێ هوين دبينن چێكرییێ خودێ‌یه‌، ڤێجا هوين -گه‌لی بوتپه‌رێسان- نيشا من بده‌ن: كانێ ئه‌و خوداوه‌ندێن هوين ژبلی خودێ په‌رستنێ بۆ دكه‌ن چ ئافراندییه‌؟ به‌لكى بوتپه‌رێس ژ حه‌قییێ وڕێكا ڕاست ددويرن.
و ب ڕاستى مه‌ كاربنه‌جهى وتێگه‌هشتـن وعه‌قلدارى دابوو به‌نییه‌كێ چاك ژ به‌نییێن خۆ (كو لوقمانه‌)، ومه‌ گۆتبوويێ: تو شوكرا قه‌نجییا خودێ ل سه‌ر خۆ بكه‌، وهه‌چییێ شوكرا خودايێ خۆ بكه‌ت هه‌ما مفايێ وێ بۆ وى دزڤڕت، وهه‌چییێ كوفرێ پێ بكه‌ت هندى خودێ‌یه‌ ژ شوكرا وى يێ بێ منه‌ته‌، چو هه‌وجه‌يى ب وى نينه‌، حه‌مد -د هه‌ر حاله‌كى دا- بۆ وییه‌.
وتو -ئه‌ى موحه‌ممه‌د- به‌حسێ شيره‌تا لوقمانى بكه‌ ده‌مێ وى گۆتییه‌ كوڕێ خۆ: ئه‌ى كوڕكێ من تو شركێ ب خودێ نه‌كه‌ ئه‌گه‌ر دێ زۆردارییێ ل خۆ كه‌ى؛ چونكى هندى شركه‌ كرێتترين ومه‌زنترين گونه‌هه‌.
ومه‌ فه‌رمان ب قه‌نجییا د گه‌ل دايبابان ل مرۆڤى كرییه‌، دايكا وى ئه‌و ب زه‌حمه‌ته‌كا ل سه‌ر زه‌حمه‌تێ هلگرتییه‌، وهلگرتن وشيرڤه‌كرنا وى د دو سالان دايه‌، ومه‌ گۆته‌ وى: شوكرا خودێ بكه‌، پاشى شوكرا دايبابێن خۆ بكه‌، زڤڕين بۆ نك منه‌، ڤێجا هه‌ر يه‌كى ئه‌ز دێ جزايێ وى ده‌مێ.
وئه‌گه‌ر دايبابێن ته‌ -ئه‌ى كوڕێ خودان باوه‌ر- خۆ ب ته‌ڤه‌ وه‌ستاند كو تو شريكه‌كێ ته‌ چو زانيـن پێ نه‌هه‌ى بۆ من د په‌رستنێ دا بدانى، يان ژى فه‌رمانێ ب بێ ئه‌مرییا خودێ ل ته‌ بكه‌ت تو گوهدارییا وان نه‌كه‌؛ چونكى د بێ ئه‌مرییا خودێ دا چێ نابت گوهدارییا كه‌سێ بێته‌كرن، و د دنيايێ دا تو ب قه‌نجى هه‌ڤالينییا وان د وى تشتى دا بكه‌ يێ گونه‌هـ تێدا نه‌بت، وتو -ئه‌ى كوڕێ خودان باوه‌ر- ڕێكا وى بگره‌ يێ ژ گونه‌ها خۆ تۆبه‌ كرى، وزڤڕییه‌ نك من وباوه‌رى ب پێغه‌مبه‌رێ من موحه‌ممه‌دى -سلاڤ لێ بن- ئيناى، پاشى زڤڕينا هه‌وه‌ بۆ نك منه‌، وئه‌ز دێ به‌حسێ وى كارى بۆ هه‌وه‌ كه‌م يێ هه‌وه‌ د دنيايێ دا كرى، وهه‌ر يه‌كى ل دويڤ كارێ وى ئه‌ز دێ جزايێ وى ده‌مێ.
ئه‌ى كوڕكێ من تو بزانه‌ هندى باشى وخرابییه‌ ئه‌گه‌ر ئه‌و چه‌ند دندكه‌كا هوير ژى بت، و د نيڤا چيايه‌كى دا بت، يان ل چى جهێ بت ژ عه‌رد وعه‌سمانان، خودێ ل ڕۆژا قيامه‌تێ دێ وێ ئينت، وحسێبێ سه‌را وێ كه‌ت. هندى خودێ‌یه‌ هويربينێ شاره‌زايه‌ ب كارێ به‌نییێن خۆ.
ئه‌ى كوڕكێ من تو نڤێژێ ب دورستى بكه‌، وفه‌رمانا ب باشییێ بكه‌، وپاشڤه‌لێدانا ژ خرابییێ بكه‌، ب ڕه‌نگه‌كێ نه‌رم وتازه‌ و ل دويڤ شيانا خۆ، وتو خۆ ل به‌ر وێ نه‌خۆشییێ بگره‌ يا سه‌را ڤێ چه‌ندێ دئێته‌ سه‌رێ ته‌، وتو بزانه‌ كو ئه‌ڤ شيره‌ته‌ ئه‌ون يێن خودێ فه‌رمان پێ كرى ويێن دڤێت مرۆڤ يێ لێ مجد بت.
وده‌مێ تو د گه‌ل خه‌لكى ئاخفتى يان ئه‌و د گه‌ل ته‌ ئاخفتن تو ڕوییێ خۆ ژ وان وه‌رنه‌گێڕه‌ وه‌ك كێمكرن بۆ وان وخۆ مه‌زنكرن ل سه‌ر سه‌رێ وان، وتو ب كه‌يف وخۆمه‌زنكرن ڤه‌ د ناڤ مرۆڤان دا نه‌گه‌ڕيێ، هندى خودێ‌یه‌ حه‌ز ژ وى ناكه‌ت يێ د گۆتن وكريارێن خۆ دا خۆ مه‌زن دكه‌ت.
وتو د ڕێڤه‌چوونا خۆ دا خۆ مه‌زن نه‌كه‌، وده‌نگێ خۆ نزم بكه‌، هندى ده‌نگێ كه‌رییه‌ كرێتـترين ده‌نگه‌.
ئه‌رێ ما هه‌وه ‌-گه‌لی مرۆڤان- نه‌ديتییه‌ كو خودێ هه‌ر تشته‌كێ ل عه‌سمانان ژ ڕۆژ وهه‌يڤ وعه‌وران، وهه‌ر تشته‌كێ ل عه‌ردى ژ حه‌يوان وداروبار وئاڤێ يێ بن ده‌ستى هه‌وه‌ كرى، ووى قه‌نجییێن خۆ يێن ئاشكه‌را د له‌شێن هه‌وه‌ دا، ويێن ڤه‌شارتى د دل ومه‌ژییێن هه‌وه‌ دا يێن داينه‌ هه‌وه‌، وئه‌و تشت بۆ هه‌وه‌ يێ هلگرتى يێ هوين نه‌زانن؟ و ژ مرۆڤان هه‌يه‌ يێ بێ هێجه‌ت وده‌ليل وكيتابه‌كا ئاشكه‌را هه‌ڤڕكییێ د ته‌وحيدا خودێ دا دكه‌ت.
وئه‌گه‌ر بۆ وان هاته‌گوتن: دويكه‌فتنا وێ بكه‌ن يا خودێ بۆ پێغه‌مبه‌رێ خۆ ئينايه‌ خوارێ، ئه‌و دێ بێژن: ئه‌م دێ دويكه‌فتنا وێ كه‌ين يا مه‌ بابێن خۆ ل سه‌ر ديتين ژ شركێ وبوتپه‌رێسیێ، ئه‌رێ ئه‌و دێ وێ كه‌ن، ئه‌گه‌ر خۆ شه‌يتانى ب خه‌ملاندنا خرابیێن وان ل به‌ر وان و ب كوفرا ب خودێ وان بۆ ئاگرێ جه‌هنه‌مێ يێ هلكرى ژى گـازى بكه‌ت؟
وهه‌چییێ ژ دل په‌رستنا خودێ بكه‌ت وبه‌رێ خۆ ب نك وى ڤه‌ وه‌رگێڕت، وئه‌و د گۆتنێن خۆ دا يێ قه‌نجيكار بت، وكريارێن خۆ باش بكت، ب ڕاستى وى خۆ ب موكمترين وه‌ريسى ڤه‌ گرتییه‌ يێ كو وى بگه‌هينته‌ ڕازيبوونا خودێ وبه‌حه‌شتا وى. ودويماهییا هه‌مى كاران بۆ نك خودێ ب تنێ‌یه.
وهه‌چییێ كوفرێ بكه‌ت تو ل سه‌ر وى ب خه‌م نه‌كه‌ڤه‌؛ چونكى ته‌ يا ل سه‌ر خۆ كر وگازى گه‌هاندێ، زڤڕينا وان ل ڕۆژا قيامه‌تێ بۆ نك مه‌يه‌، ڤێجا ئه‌م دێ به‌حسێ كارێ وان يێ خراب يێ كو وان د دنيايێ دا دكر بۆ وان كه‌ين هندى خودێ‌یه‌ ب وێ كوفرا د دلێ وان دا هه‌ى يێ پڕزانايه‌.
ده‌مه‌كێ كێم ئه‌م دێ خۆشییێ د ڤێ دنيايێ دا ده‌ينه‌ وان، پاشى ڕۆژا قيامه‌تێ ئه‌م دێ وان مه‌جبوورى عه‌زابه‌كا كرێت ومه‌زن كه‌ين، كو عه‌زابا جه‌هنه‌مێیه‌.
وئه‌گه‌ر تو پسيارا ڤان بوتپه‌رێسان بكه‌ى: كێ عه‌سمان وعه‌رد ئافراندينه‌؟ مسوگه‌ر ئه‌و دێ بێژن: خودێ، ڤێجا ئه‌گه‌ر وان وه‌ گۆت تو بێژه‌ وان: حه‌مد بۆ وى خودايى بت يێ گۆتنا هه‌وه‌ ل سه‌ر هه‌وه‌ كرییه‌ هێجه‌ت، به‌لكى پترییا وان به‌رێ خۆ ناده‌نێ وهزرا خۆ ناكه‌ن كانێ حه‌مد بۆ كێیه‌، له‌و ئه‌و شريكان بۆ خودێ ددانن.
هه‌ر تشته‌كێ ل عه‌سمانان وعه‌ردى بۆ خودێ‌یه‌ ملكێ وییه‌ ووى يێ داى، ڤێجا ژبلی وى كه‌س يێ هێژاى په‌رستنێ نينه‌. هندى خودێ‌یه‌ ژ به‌نییێن خۆ يێ بێ منه‌ته‌، د هه‌ر حاله‌كێ هه‌بت دا حه‌مد ومه‌دح بۆ وينه‌.
وئه‌گه‌ر داروبارێ عه‌ردى هه‌مى قه‌له‌م بن، وده‌ريا بۆ ببته‌ حوبر، وحه‌فت ده‌ريايێن دى ژى د گه‌ل دا بن، وپه‌يڤێن خودێ ب وان قه‌له‌م ووى حوبرى بێنه‌ نڤيسيـن، ئه‌و قه‌له‌م وئه‌و حوبر دێ خلاس بن وپه‌يڤێن خودێ يێن تمام يێن كه‌س دۆرێ لێ نه‌گرت ب دويماهى نائێن. هندى خودێ‌یه‌ د تۆلڤه‌كرنا خۆ دا ژ موشركان يێ زاله‌، و د ڕێڤه‌برنا خه‌لكى دا يێ كاربنه‌جهه‌. وئه‌ڤ ئايه‌ته‌ سالۆخه‌تێ ئاخفتنێ بۆ خودێ ده‌سنيشان دكه‌ت ب ڕه‌نگه‌كێ هێژاى وى بت.
ئافراندنا هه‌وه ‌-گه‌لی مرۆڤان- وڕاكرنا هه‌وه‌ ل ڕۆژا قيامه‌تێ هند يا ب ساناهییه‌ وه‌كى يا نه‌فسه‌كا ب تنێ‌یه‌. هندى خودێ‌یه‌ گوهدێرێ گۆتنێن هه‌وه‌يه‌، و ب كريارێن هه‌وه‌ يێ بينه‌ره‌، وئه‌و دێ هه‌وه‌ سه‌را وان جزا ده‌ت.
ئه‌رێ ما ته‌ نه‌ديتییه‌ كو خودێ هنده‌كێ ژ ده‌مێ شه‌ڤێ كێم دكه‌ت، وڕۆژێ درێژ دكه‌ت، وشه‌ڤێ كورت دكه‌ت، وهنده‌كێ ژ ده‌مێ ڕۆژێ كێم دكه‌ت، ڤێجا شه‌ڤ درێژ دبت، وڕۆژ كورت دبت، ووى ڕۆژ وهه‌يڤ بۆ فايدێ هه‌وه‌ بن ده‌ست كرينه‌، هه‌ر يه‌ك ژ وان د فه‌له‌كا خۆ دا دچت حه‌تا ده‌مه‌كێ ده‌سنيشانكرى، وكو خودێ ب هه‌ر كاره‌كێ خه‌لك دكه‌ن يێ ئاگه‌هداره‌ چ باشى بت چ خرابـى، تـشـتـه‌ك ژ وى كارى ل به‌ر وى به‌رزه‌ نابت.
ئه‌وا هه‌ هه‌مى ژ شيانا من يا مه‌زنه‌؛ دا هوين بزانن وباوه‌ر بكه‌ن كو خودێ‌یه‌ د خۆيينى وسالۆخه‌ت وكريارێن خۆ دا يێ حه‌ق، وكو ئه‌و تشتێ ئه‌و ژبلی خودێ گازى دكه‌نێ يێ نه‌حه‌قه‌، وكو خودێ‌یه‌ د سه‌ر هه‌مى چێكرییان ڕا يێ بلند، وئه‌وه‌ يێ مه‌زن، وهه‌ر تشته‌كێ ژبلی وى يێ هه‌وجه‌ى وییه‌، ڤێجا ئه‌و ب تنێ‌یه‌ هێژاى په‌رستنێ.
ئه‌رێ ما ته‌ -ئه‌ى بينه‌ر- نه‌ديتییه‌ كو گه‌مى د ده‌ريايێ دا ب فه‌رمانا خودێ ب ڕێڤه‌ دچن، ئه‌ڤه‌ قه‌نجییه‌كه‌ وى د گه‌ل هه‌وه‌ كرى؛ دا ئه‌و وێ ژ ئايه‌ت وده‌ليلێن خۆ نيشا هه‌وه‌ بده‌ت يا هوين عيبره‌تێ بۆ خۆ ژێ بگرن؟ هندى د چوونا گه‌مییێ دا د ده‌ريايێ دايه‌ ئايه‌ت بۆ وى هه‌نه‌ يێ گه‌له‌ك صه‌برێ ل سه‌ر ئه‌مرێ خودێ دكێشت، وگه‌له‌ك شوكرا قه‌نجییێن وى دكه‌ت.
وئه‌گه‌ر بوتپه‌رێس ل گه‌مییان سويار بوون وپێلان وه‌كى عه‌ور وچيايان ب سه‌ر وان دا گرت، ترس وله‌رزا ژ خندقينێ دێ وان گرت، ڤێجا دێ هاوار كه‌نه‌ خودێ، و دێ ژ دل دوعايان ژێ كه‌ن، وده‌مێ ئه‌و وان ڕزگار دكه‌ت ودبه‌ته‌ هشكاتییێ ژ وان هه‌يه‌ يێ ناڤنجى كو ب دورستى شوكرا خودێ نه‌كه‌ت، و ژ وان هه‌يه‌ يێ كوفرا قه‌نجییا خودێ بكه‌ت، و ژ غه‌دره‌چییێ بێ سۆز وقه‌نجى ڤه‌شێر پێڤه‌تر كه‌سه‌ك كوفرێ ب وان ئايه‌تێن مه‌ ناكه‌ت يێن دبنه‌ ده‌ليل ل سه‌ر شيان وته‌وحيدا مه‌.
ئه‌ى گه‌لی مرۆڤان ته‌قوا خودايێ خۆ بكه‌ن، وگوهدارییا فه‌رمانێن وى بكه‌ن، و ژ ڕۆژا قيامه‌تێ بترسن ئه‌و ڕۆژا باب تێدا چو مفاى ناگه‌هينته‌ زارۆكێ خۆ وزارۆك ژى مفاى ناگه‌هينته‌ بابێ خۆ، هندى سۆزا خودێ‌یه‌ يا ڕاسته‌ گومان تێدا نينه‌، ڤێجا هوين ب ژينا دنيايێ وخه‌ملا وێ د سه‌ر دا نه‌چن، وبلا ئه‌و ئاخره‌تێ ژ بيرا هه‌وه‌ نه‌به‌ت، وبلا چو شه‌يتان ژ مرۆڤ وئه‌جنان هه‌وه‌ نه‌خاپينت و ژ خودێ نه‌كه‌ت.
هندى خودێ‌یه ‌-ئه‌و ب تنێ- دزانت كانێ كه‌نگى قيامه‌ت دێ ڕابت؟ وئه‌وه‌ يێ بارانێ ژ عه‌ورى دئينته‌ خوارێ، ژ وى پێڤه‌تر كه‌سه‌ك نه‌شێت وه‌ بكه‌ت، وئه‌وه‌ دزانت كانێ چو تشت د مال بچويكان دا هه‌يه‌، وئه‌و دزانت كانێ هه‌ر نه‌فسه‌ك ل سوباهییا خۆ دێ چ كه‌ت، ونه‌فسه‌ك نزانت كانێ دێ ل كيژ عه‌ردى مرت. به‌لكى خودێ‌یه‌ ب تنێ ڤى تشتى دزانت. هندى خودێ‌یه‌ پڕزانايێ شاره‌زايه‌ دۆر ل تشتێ ئاشكه‌را وڤه‌شارتى گرتییه‌، تشته‌ك ژێ ل به‌ر وى به‌رزه‌ نابت.
(الم) گۆتن ل دۆر ڤان حه‌رفێن كه‌ركرى ل سه‌رێ سووره‌تا به‌قه‌ره‌ بۆرییه‌.
گومان تێدا نينه‌ كو ئه‌ڤ قورئانه‌ ژ نك خودێ خودايێ هه‌مى چێكرییان هاتییه‌ خوارێ.
يان بوتپه‌رێس دبێژن: موحه‌ممه‌دى قورئان ژ نك خۆ چێكرییه‌؟ ئه‌و دره‌وان دكه‌ن، به‌لكى ئه‌و حه‌قییه‌كا موكمه‌ ژ نك خودايێ ته ‌-ئه‌ى موحه‌ممه‌د- يا بۆ ته‌ هاتییه‌ خوارێ؛ دا تو وان مرۆڤان پێ بترسينى يێن كو به‌رى ته‌ چو كه‌سه‌ك بۆ وان نه‌هاتییه‌ وان بترسينت، دا به‌لكى ئه‌و ب هيدايه‌ت بێن.
خودێ ئه‌وه‌ يێ عه‌سمان وعه‌رد وهه‌ر تشته‌كێ د ناڤبه‌رێ دا ژ به‌ر حكمه‌ته‌كا ئه‌و پێ دزانت د شه‌ش ڕۆژان دا ئافراندين، وئه‌وه‌ يێ كو شياى ب په‌يڤا (ببه‌) وان بئافرينت، پاشى وى ئستوا ل سه‌ر عه‌رشى كر ئستوائه‌كا بابه‌تى وى بت، يا چاواتییا وێ نه‌ يا ده‌سنيشانكرى بت، ونه‌ وه‌كى يا چێكرییان بت. هه‌وه ‌-گه‌لی مرۆڤان- ژ وى پێڤه‌تر چو خودان نينن سه‌ركارییا هه‌وه‌ بكه‌ن، وهه‌وه‌ چو مه‌هده‌رچى ژى نينن مه‌هده‌رێ بۆ هه‌وه‌ ل نك خودێ بكه‌ن؛ دا هوين ژ عه‌زابا وى ڕزگار ببن، ئه‌رێ ما ڤێجا هوين هزرا خۆ ناكه‌ن، كو په‌رستنا خودێ ب تنێ بكه‌ن؟
خودێ كارێ هه‌مى چێكرییان ب ڕێڤه‌ دبه‌ت ژ عه‌سمانى حه‌تا عه‌ردى، پاشى ئه‌و كار وتداره‌ك ب نك وى ڤه‌ بلند دبت ل ڕۆژه‌كێ درێژییا وێ هندى درێژییا هزار سالێن هه‌وه‌ يێن دنيايێنه‌ يێن هوين دهژمێرن.
ئه‌و ئافرانده‌ر وڕێڤه‌به‌رێ كارێن چێكرییانه‌، پڕزانايێ ب وى تشتییه‌ يێ نه‌ ل به‌رچاڤ، ژ وى تشتێ ئه‌و د سنگێ خۆ دا ڤه‌دشێرن، وپڕزانايه‌ ب وى تشتێ هوين دبينن، وئه‌وه‌ خودان هێزێ ئاشكه‌را يێ كه‌س نه‌شێتێ، يێ دلۆڤانكار ب به‌نییێن خۆ.
خودێ‌یه‌ يێ ئافراندنا هه‌ر تشته‌كى موكم چێكرى، وى ئافراندنا مرۆڤى، كو ئاده‌م بوو، ژ هه‌ڕییێ ده‌ست پێ كر.
پاشى وى دوونده‌ها ئاده‌مى ژ چپكه‌كا لاواز وبێ بها زێده‌كر.
پاشى وى ئافراندنا مرۆڤى تمامكر، وئه‌و جوان چێكر، ووى ژ جانێ خۆ پفكرێ ب ڕێكا هنارتنا ملياكه‌تى بۆ نك وى؛ دا ڕحێ بده‌تێ، ووى نعمه‌تا گوهـ وچاڤان دا هه‌وه‌ دا هوين ده‌نگ وڕه‌نگان پێ ژێك جودا بكه‌ن، ووى نعمه‌تا عه‌قلی ژى دا هه‌وه‌ دا هوين باشى وخرابییێ پێ ژێك ڤاڤێرن. كێمه‌كێ هوين شوكرا خودايێ خۆ دكه‌ن سه‌را وان قه‌نجییێن وى داينه‌ هه‌وه‌.
وئه‌و بوتپه‌رێسێن باوه‌رییێ ب قيامه‌تێ نه‌ئينن دبێژن: ئه‌رێ ئه‌گه‌ر گۆشت وهه‌ستییێ مه‌ ل بن عه‌درى بوونه‌ ئاخ ئه‌رێ ئه‌م دێ ژ نوى چێبينه‌ڤه‌؟ ئه‌و وێ چه‌ندێ دوير دبينن نه‌كو وان دڤێت حه‌قییێ بزانن، به‌لكى هه‌ما ئه‌و زۆردارى وڕكدارییه‌كه‌ ژ وان؛ چونكى ئه‌و ب ديدارا خودايێ خۆ -ل ڕۆژا قيامه‌تێ- دكافرن.
تو -ئه‌ى موحه‌ممه‌د- بێژه‌ ڤان بوتپه‌رێسان: ملياكه‌تێ مرنێ يێ كو بۆ ستاندنا ڕحا هه‌وه‌ ب وكيلی هاتییه‌ دانان دێ هه‌وه‌ مرينت، وئه‌گه‌ر ڕۆژا هه‌وه‌ هات ئه‌و دێ جانێ هه‌وه‌ ستينت، وده‌ليڤه‌يه‌كا ب تنێ ژى هوين نائێنه‌ پاشڤه‌ هێلان، پاشى هوين بۆ نك خودايێ خۆ دێ ئێنه‌ زڤڕاندن، ڤێجا ئه‌و دێ هه‌وه‌ سه‌را هه‌مى كريارێن هه‌وه‌ جزا ده‌ت.
وئه‌گه‌ر تو -ئه‌ى گوهدێر- ببينى ده‌مێ ئه‌و تاوانبارێن باوه‌رییێ ب ڕابوونا پشتى مرنێ نائينن سه‌رێ خۆ ژ شه‌رمزارى وڕوى ڕه‌شییان دا ل نك خودايێ خۆ شۆڕ دكه‌ن ودبێژن: خودايێ مه‌ مه‌ كرێتییێن خۆ ديتـن، ومه‌ ژ ته‌ گوهـ ل ڕاستییا وێ بوو يا پێغه‌مبه‌رێن ته‌ د دنيايێ دا فه‌رمان پێ ل مه‌ دكر، ومه‌ تۆبه‌يه‌، ڤێجا تو مه‌ بزڤڕينه‌ دنيايێ ئه‌م دێ گوهدارییا ته‌ كه‌ين، نوكه‌ مه‌ ب دورستى باوه‌ر ژ وێ كر يا مه‌ د دنيايێ دا دره‌و پێ كرى ژ ته‌وحيدا ته‌، وكو تو مرییان ژ قه‌بران ڕادكه‌ى. وئه‌گه‌ر تو -ئه‌ى گوهدێر- وێ چه‌ندێ ببينى، تو دێ مه‌سه‌له‌كا مه‌زن بينى.
وئه‌گه‌ر مه‌ ڤيابا ئه‌م دا ته‌وفيقا ڤان بوتپه‌رێسان بۆ ئيمانێ ده‌ين، به‌لێ گۆتن ب ڕاستى ژ من ده‌ركه‌فت وحه‌ق بوو كو ئه‌ز دێ جه‌هنه‌مێ ب كافر وگونه‌هكارێن ئه‌جنه‌ ومرۆڤان هه‌مییان تژى كه‌م؛ چونكى وان سه‌رداچوون بۆ خۆ هلبژارت.
ده‌مێ ئه‌ڤ بوتپه‌رێسه‌ دچنه‌ ئاگرى دێ بۆ وان ئێته‌ گۆتن: دێ ڤێجا هوين تام بكه‌نه‌ عه‌زابێ، ژ به‌ر بێ ئاگه‌هییا هه‌وه‌ ژ ئاخره‌تێ ونقۆبوونا هه‌وه‌ د خۆشییێن دنيايێ دا، ئه‌ڤرۆ مه‌ هوين هێلانه‌ د عه‌زابێ دا، وهوين تام بكه‌نه‌ عه‌زابا جه‌هنه‌مێ يا بێ ڤه‌بڕين؛ ژ به‌ر وێ كوفرا هه‌وه‌ د دنيايێ دا ب خودێ دكر وئه‌و گونه‌هێن هه‌وه‌ دكرن.
هه‌ما ئه‌و باوه‌رییێ ب ئايه‌تێن قورئانێ دئينن وكارى پێ دكه‌ن يێن كو ئه‌گه‌ر ئه‌و ئايه‌ت بۆ هاتنه‌ خواندن وشيره‌ت پێ لێ هاته‌كرن ئه‌و ب ترس وگوهدارى ڤه‌ بۆ خودايێ خۆ دچنه‌ سوجدێ، و د سوجدێ دا ته‌سبيحا خودێ دكه‌ن وحه‌مدا وى دكه‌ن، وئه‌و خۆ ژ چوونا سوجدێ وپه‌رستنا خودێ مه‌زنتر نابينن.
ته‌نشتێن ڤان يێن باوه‌رییێ ب ئايه‌تێن خودێ دئينن ژ نڤينان بلند دبن، ب شه‌ڤێ ڕادبن نڤێژان بۆ خودايێ خۆ دكه‌ن، ژ ترسێن عه‌زابێ دا و ژ به‌ر ب ده‌ستڤه‌ ئينانا خێرێ ئه‌و دوعايان ژ خودايێ خۆ دكه‌ن، و ژ وى ڕزقێ مه‌ دايێ ئه‌و مالی د ڕێكا خودێ دا خه‌رج دكه‌ن.
ڤێجا نه‌فسه‌ك نزانت كانێ خودێ چ بۆ ڤان خودان باوه‌ران هلگرتییه‌ ژ وى تشتێ چاڤێن وان پێ ڕوهن ببن، وسنگێن وان پێ فره‌هـ ببن؛ ژ به‌ر كريارێن وان يێن چاك.
ئه‌رێ ڤێجا ما ئه‌وێ گوهدارییا خودێ وپێغه‌مبه‌رێ وى كر بت وباوه‌رى ب سۆز وگه‌فا وى ئينا بت، وه‌كى وییه‌ يێ كوفر ب خودێ وپێغه‌مبه‌رێ وى كرى وباوه‌رى ب ڕۆژا دويماهییێ نه‌ئيناى؟ ئه‌و ل نك خودێ وه‌كى يه‌ك نابن.
هندى ئه‌ون يێن باوه‌رى ب خودێ ئيناى وئه‌و كار كرى يێ فه‌رمان پێ ل وان هاتییه‌ كرن جزايێ وان به‌حه‌شتن ئه‌و دچنێ، وهه‌روهه‌ر ئه‌و د خۆشییێن وان دا دمينن؛ ژ به‌ر كارێ وان د دنيايێ دا دكر.
وهندى ئه‌ون يێن ژ بن ئه‌مرێ خودێ ده‌ركه‌فتيـن وگونه‌هـ كرين جهێ ئه‌و لێ ئاكنجى دبن جه‌هنه‌مه‌، هه‌ر جاره‌كا وان ڤيا ژێ ده‌ركه‌ڤن جاره‌كا دى دێ لێ ئێنه‌ زڤڕاندن، وبۆ پاشڤه‌برن دێ بۆ وان ئێته‌ گۆتن: هوين تام بكه‌نه‌ وێ عه‌زابا ئاگرى يا هه‌وه‌ د دنيايێ دا دره‌و پێ دكر.
ومسۆگه‌ر ئه‌م ژ عه‌زابا كێم يا كو د دنيايێ دا هه‌ى به‌رى عه‌زابا مه‌زنتر يا ڕۆژا قيامه‌تێ هه‌ى دێ ب ڤان سه‌رداچوويێن دره‌وپێكه‌ر ده‌ينه‌ تامكرن؛ دا به‌لكى ئه‌و ل خۆ بزڤڕن و ژ گونه‌هێن خۆ تۆبه‌ بكه‌ن.
وكه‌س ژ وى زۆردارتر نينه‌ يێ ب ئايه‌تێن خودى شيره‌ت لێ بێنه‌كرن، پاشى ئه‌و پشت بده‌ته‌ وێ هه‌مییێ، ووجه‌كێ بۆ خۆ ژێ نه‌گرت، وخۆ دفن بلند بكه‌ت، هندى ئه‌مين ئه‌م تۆلێ ژ وان تاونباران دستينين يێن پشت دده‌نه‌ ئايه‌ت وده‌ليلێن خودێ، ومفاى بۆ خۆ ژێ وه‌رنه‌گرن.
و ب ڕاستى مه‌ ته‌ورات بۆ مووساى ئينا بوو كا چاوا مه‌ قورئان بۆ ته‌ ئينايه‌، ڤێجا تو ژ ديدارا مووساى ل شه‌ڤا معراجێ ب گومان نه‌كه‌ڤه‌، ومه‌ ته‌ورات بۆ ئسرائيلیان كربوو ڕێنيشانده‌ر، به‌رێ وان ددا حه‌قییێ وڕێكه‌كا ڕاست.
ومه‌ هنده‌ك پێشبه‌ر وڕێنيشانده‌ر د ناڤ ئسرائيلیان دا دانان وان به‌رێ وان ددا خێرێ وته‌وحيد وعيباده‌ت وگوهداريا خودێ، خه‌لكى دويكه‌فتنا وان دكر، وئه‌و گه‌هشتنه‌ ڤێ ده‌ره‌جا بلند ژ به‌ر كو وان صه‌بر ل سه‌ر فه‌رمانا خودێ دكر، وبه‌رێ خه‌لكى ددا خودێ، ووان د ڕێكا خودێ دا ته‌حه‌ملا هه‌مى نه‌خۆشییان دكر، ووان باوه‌رییه‌كا باوه‌رى ب ئايه‌ت وده‌ليلێن خودێ دئينا.
هندى خودايێ ته‌يه ‌-ئه‌ى موحه‌ممه‌د- ئه‌وه‌ ڕۆژا قيامه‌تێ حوكمى ب دادییێ د ناڤبه‌را ئسرائيلیان وخه‌لكێ دى دا دكه‌ت د وى تشتى دا يێ ئه‌و تێدا ژێك جودا دبوون ژ مه‌سه‌لا دينى، وئه‌و جزايێ هه‌ر مرۆڤه‌كى ل دويڤ كريارێن وى دده‌تێ، به‌حه‌شتییان دبه‌ته‌ به‌حه‌شتێ وجه‌هنه‌مییان دبه‌ته‌ ئاگرى.
ئه‌رێ وما بۆ ڤان يێن دره‌وێ ب پێغه‌مبه‌رى دكه‌ن ئاشكه‌را نه‌بوويه‌: كانێ به‌رى وان مه‌ چه‌ند ملله‌تێن بۆرى تێ برينه‌ ئه‌و د به‌ر كاڤله‌ گوندێن وان ڕا دبۆرن، و ب چاڤ دبينن وه‌كى ملله‌تێ هوودى وصالحى ولووطى؟ هندى د وێ چه‌ندێ دايه‌ ئايه‌ت ونيشان ل سه‌ر ڕاستییا وى تشتێ پێغه‌مبه‌ر پێ هاتين هه‌نه‌، ئه‌رێ ڤێجا ما ڤان دره‌وپێكه‌ران گوهـ ل شيره‌ت وده‌ليلێن خودێ نابت، ومفاى بۆ خۆ ژێ وه‌رناگرن؟
ئه‌رێ وما ئه‌وێن دره‌وێ ب ڕابوونا پشتى مرنێ دكه‌ن نابينن كو ئه‌م ئاڤێ دهاژۆينه‌ عه‌ردێ هشك وبێ شينكاتى، ڤێجا ئه‌م ب وێ ئاڤێ چاندنه‌كا جودا جودا ژ عه‌ردى دئينينه‌ ده‌ر حه‌يوانه‌تێن وان ژێ دچه‌رن، وئه‌و ب خۆ ژى ژێ دخۆن وپێ دژين؟ ئه‌رێ ما ئه‌و ڤان نعمه‌تان ب چاڤێن خۆ نابينن، دا بزانن ئه‌وێ ئه‌ڤه‌ كرى دشێت مرییان زێندى بكه‌ت و ژ گۆڕان ڕاكه‌ته‌ڤه‌؟
ئه‌ڤ بوتپه‌رێسه‌ له‌زێ ل عه‌زابێ دكه‌ن، ودبێژن: ئه‌ڤ حوكمێ دێ د ناڤبه‌را مه‌ وهه‌وه‌ دا ئێته‌ كرن كه‌نگییه‌ كو ئه‌م بێينه‌ عه‌زابدان وه‌كى هوين دبێژن، ئه‌گه‌ر هوين د گۆتنا خۆ دا دڕاستگۆنه‌؟
تو -ئه‌ى موحه‌ممه‌د- بێژه‌ وان: ڕۆژا حوكم دئێته‌ كرن يا كو هوين تێدا دئێنه‌ عه‌زابدان، وهوين مرنێ تێدا دبينن باوه‌رى ئينانا كافران يا وێ گاڤێ چو مفاى ناگه‌هينته‌ وان، وئه‌و بۆ تۆبه‌كرن وزڤڕينێ نائێنه‌ پاشڤه‌هێلان.
ڤێجا تو -ئه‌ى موحه‌ممه‌د- پشت بده‌ ڤان بوتپه‌رێسان، وپويته‌ ب دره‌وپێكرنا وان نه‌كه‌، وچاڤه‌رێیى وێ به‌ يا كو دێ خودێ ب سه‌رێ وان ئينت، هندى ئه‌ون ئه‌و بۆ هه‌وه‌ دچاڤه‌رێیى خرابیێنه‌.
ئه‌ى پێغه‌مبه‌ر تو به‌رده‌وامییێ ل سه‌ر ته‌قوايێ بكه‌ وپێگيرییێ ب فه‌رمانێن خودێ بكه‌، وتو گوهدارییا كافر ودوڕوییان نه‌كه‌. هندى خودێ‌یه‌ ب هه‌ر تشته‌كى يێ پڕزانايه‌، و د كار وڕێڤه‌برنێ دا يێ كاربنه‌جهـ بوويه‌.
وتو دويكه‌فتنا وێ بكه‌ يا بۆ ته‌ ب وه‌حى ژ نك خودايێ ته‌ هاتى ژ كيتاب وسوننه‌تێ، هندى خودێ‌یه‌ ب هه‌مى كارێ هه‌وه‌ يێ ئاگه‌هداره‌ ودێ هه‌وه‌ سه‌را جـزا ده‌ت.
وتو خۆ بهێله‌ ب هيڤییا خودايێ خۆڤه‌، وهه‌مى كارێ خۆ هلپسێره‌ وى، وئه‌و به‌سه‌ پارێزه‌ر بت بۆ وى يێ خۆ بهێلته‌ ب هيڤییێ ڤه‌ ولێ بزڤڕت.
خودێ دو دل نه‌كرينه‌ د سنگێ چو مرۆڤان دا، وئه‌و ژنێن هه‌وه‌ يێن هوين ل خۆ حه‌رام دكه‌ن ودبێژنێ: تو بۆ من وه‌كى دايكا منى -وئه‌ڤه‌ د جاهليه‌تێ دا ڕه‌نگه‌كێ به‌ردانێ بوو- ئه‌و وه‌كى دايكێن هه‌وه‌ نينن، وخودێ د شريعه‌تى دا ئه‌و زارۆيێن هوين دكه‌نه‌ عه‌يال بۆ خۆ نه‌كرينه‌ عه‌يال بۆ هه‌وه‌، ڤان هه‌ردو مه‌سه‌لان چو ڕاستى بۆ نينه‌، نه‌ ژن ب ڤێ گۆتنێ وه‌كى دايكێ ل سه‌ر مرۆڤى حه‌رام دبت، ونه‌ زارۆك ب ڤى ڕه‌نگى وه‌كى عه‌يالێ مرۆڤى لێ دئێن، ئه‌ڤه‌ گۆتنا ده‌ڤییه‌ وچو ڕاستى بۆ نينه‌، وچو پێ نائێته‌دان، وخودێ ڕاستییێ دبێژت وڕێكا خۆ نيشا خه‌لكى دده‌ت، وبه‌رێ وان دده‌ته‌ سه‌رڕاستییێ.
وى عه‌يالێ هوين بۆ خۆ ب خودان دكه‌ن هوين وان بۆ بابێن وان پال بده‌ن، ئه‌و ل نك خودێ ڕاستتر ودورستتره‌، ڤێجا ئه‌گه‌ر هوين بابێن وان يێن ژ ڕاستى نه‌ناسن هوين ب براينییا دينى يا هه‌وه‌ دگه‌هينته‌ يه‌ك وان باخێڤن، هندى ئه‌ون ئه‌و د دينى دا برايێن هه‌وه‌نه‌ ومه‌ولايێن هه‌ونه‌، وچو گونه‌هـ ل سه‌ر هه‌وه‌ نينه‌ د وى تشتى دا يێ هه‌وه‌ بێ ده‌ستى كرى وهوين خه‌له‌ت بووين، به‌لێ خودێ وێ ل هه‌وه‌ دگرت يا هوين ژ قه‌ستى دكه‌ن. وخودێ گونه‌هـ ژێبر ودلۆڤانكار بوويه‌ بۆ وى يێ تۆبه‌ بكه‌ت.
موحه‌ممه‌د پێغه‌مبه‌ر -سلاڤ لێ بن- ب خودان باوه‌ران حه‌قتره‌، وئه‌و بۆ وان د مه‌سه‌لێن دين ودنيايێ دا ژ وان خۆ ب خۆ نێزيكتره‌ بۆ وان، وحه‌رامبوونا ژنكێن پێغه‌مبه‌رى -سلاڤ لێ بن- بۆ وان وه‌كى حه‌رامبوونا دايكێن وانه‌، وچێ نابت پشتى پێغه‌مبه‌رى -سلاڤ لێ بن- ژنكێن وى بێنه‌ ماره‌كرن. و د شريعه‌تێ خودێ دا بۆ ميراتگرییا د ناڤبه‌را موسلمانان دا مرۆڤاينى ژ باوه‌رییێ ومشه‌ختبوونێ حه‌قتره‌ (و ل ده‌سپێكا ئيسلامێ موسلمانان ب ڕێكا باوه‌رییێ ومشه‌ختبوونێ ميراتگرییا يه‌ك ودو دكر، پاشى ب ئايه‌تا ميراتى ئه‌ڤ حوكمه‌ هاته‌ نه‌سخه‌كرن) ئه‌و تێ نـه‌بت كـو هـويـن -گه‌لی موسلمانان- ب ڕێكا وه‌صيه‌تێ قه‌نجییه‌كێ د گه‌ل مرۆڤێن خۆ يێن نه‌ميراتگر بكه‌ن، ئه‌ڤ حوكمێ ژێگۆتى د له‌وحێ پاراستى دا يێ داناى ونڤيسى بوويه‌, ڤێجا فه‌ره‌ ل سه‌ر هه‌وه‌ هوين كارى پێ بكه‌ن. وئه‌ڤ ئايه‌ته‌ هندێ دگه‌هينت كو واجبه‌ ل سه‌ر موسلمانى پتر حه‌ز ژ پێغه‌مبه‌رى بكه‌ت ژ خۆ ب خۆ ژى، وب دورستى گوهدارییا وى بكه‌ت، وڕێزێ ل دايكێن موسلمانان بگرت، وئه‌و هندێ دگه‌هينت كو هه‌چییێ گۆتنه‌كا كرێت د ده‌ر حه‌قا وان دا بێژت دێ زيانێ ل خۆ كه‌ت.
وتو به‌حس بكه‌ ده‌مێ مه‌ په‌يمانا موكم ژ پێغه‌مبه‌ران وه‌رگرتى كو ئه‌و په‌ياما مه‌ بگه‌هينن، ومه‌ په‌يمان ژ ته‌ و ژ نووحى وئيبراهيمى ومووساى وعيسايێ كوڕێ مه‌ريه‌مێ وه‌رگرت، ومه‌ په‌يمانا موكم ژ وان وه‌گرت كو په‌ياما مه‌ بگه‌هينن.
(خودێ ئه‌و په‌يمان ژ پێغه‌مبه‌ران وه‌رگرت) دا ئه‌و پسيارێ ژ پێغه‌مبه‌ران بكه‌ت كانێ ملله‌تێن وان چ به‌رسڤ دايه‌ وان، ڤێجا دا خودێ به‌حه‌شتێ بكه‌ته‌ جزايێ خودان باوه‌ران، ووى عه‌زابه‌كا دژوار د جه‌هنه‌مێ دا بۆ كافران ل ڕۆژا قيامه‌تێ ئاماده‌كرییه‌.
گه‌لی خودان باوه‌ران هوين وێ قه‌نجییا خودێ ل بيرا خۆ بينن يا وى ل (مه‌دينێ) د گه‌ل هه‌وه‌ كرى ده‌مێ غه‌زايا ئه‌حزاب -كو غه‌زايا خه‌نده‌كێ بوو-، ده‌مێ بوتپه‌رێسان ژ ده‌رڤه‌ى (مه‌دينێ) ب سه‌ر هه‌وه‌ دا گرتى، وجوهى ودوڕییان ژى ل (مه‌دينێ) وده‌ور وبه‌رێن وێ، ڤێجا وان دۆر ل هه‌وه‌ گرت، ئينا مه‌ بايه‌كێ دژوار ب سه‌ر وان پارتان دا هنارت خيڤه‌تێن وان هلكێشان وقازانێن وان هاڤێتـن، ومه‌ هنده‌ك ملياكه‌ت ژ عه‌سمانى فڕێكرنه‌ وان هه‌وه‌ ئه‌و نه‌دديتـن، ئينا ترس كه‌فته‌ دلێن وان. وخودێ ب كارێ هوين دكه‌ن يێ بينه‌ر بوويه‌.
هوين ل بيرا خۆ بينن ده‌مێ ئه‌و ژ لايێ د سه‌ر هه‌وه‌ دا ل ژۆرییا نهالێ ل لايێ ڕۆژهه‌لاتێ هاتينه‌ هه‌وه‌، و ژ لايێ دبن هه‌وه‌ ژى دا ل ژێرییا نهالێ ل لايێ ڕۆژئاڤايێ هاتين، وده‌مێ ژ مه‌نده‌هۆشییان دا چاڤ زل بووين، ودل ژ ترسان دا گه‌هشتينه‌ گه‌روییێ، وهزرێن خه‌له‌ت هه‌وه‌ ژ خودێ دكرن يا ژ هه‌وه‌ڤه‌ ئه‌و دينێ خۆ ب سه‌ر نائێخت، وپه‌يڤا خۆ بلند ناكه‌ت.
ل وى ده‌مێ به‌رته‌نگ ونه‌خۆش باوه‌رییا خودان باوه‌ران هاته‌ جه‌ڕباندن وئه‌و هاتنه‌ ڤاڤارتن، ويێ خودان باوه‌ر ژ يێ دوڕى هاته‌ جوداكرن، وئه‌و ب ترس ودودلییێ ب ڕه‌نگه‌كێ دژوار هاتنه‌ هژاندن.
وده‌مێ دوڕوى وئه‌وێن گومان د دلی دا گۆتى: خودێ وپێغه‌مبه‌رێ وى ژ خاپاندنێ وگۆتنه‌كا ژ قه‌ستا پێڤه‌تر ب چو تشتى سۆز نه‌دايه‌ مه‌، ڤێجا باوه‌ر ژێ نه‌كه‌ن.
وتو بيرا خۆ ل وێ گۆتنێ بينه‌ڤه‌ يا ده‌سته‌كه‌كێ ژ دوروِییان گۆتییه‌ خودان باوه‌ران ژ خه‌لكێ (مه‌دينێ): ئه‌ى خه‌لكێ يه‌ثربێ (وئه‌و ناڤێ مه‌دينێ يێ كه‌ڤنه‌) چو جهـ بۆ هه‌وه‌ د شه‌ڕه‌كێ ب زيان دا نينه‌، ڤێجا هوين بزڤڕنه‌ د مالێن خۆ دا ل مه‌دينێ، وده‌سته‌كه‌كا دى ژ دوڕوییان ده‌ستويرییێ ژ پێغه‌مبه‌رى دخوازن كو ئه‌و بزڤڕنه‌ مالێن خۆ ب هێجه‌تا هندێ كو مالێن وان دبه‌رداينه‌، ڤێجا ئه‌و ژێ دترسن، وئه‌و ب خۆ نه‌ دبه‌رداينه‌، هه‌ما وان دڤێت ئه‌و ب وێ هێجه‌تێ ژ شه‌ڕى بڕه‌ڤن.
وئه‌گه‌ر له‌شكه‌رێ ئه‌حزابان ژ هه‌مى لايان ڤه‌ بێته‌ د مه‌دينێ دا، پاشى داخواز ژ ڤان دوڕوییان بێته‌كرن كو ئه‌و شركێ ب خودێ بكه‌ن و ژ ئيسلامێ لێڤه‌ ببن، ئه‌و د گاڤێ دا دێ وێ چه‌ندێ كه‌ن، وده‌ليڤه‌يه‌كێ خۆ ژ شركێ گيرۆ ناكه‌ن.
و ب ڕاستى ڤان دوڕوییان به‌رى شه‌ڕێ خه‌نده‌كێ ل سه‌ر ده‌ستێ پێغه‌مبه‌رى سۆز دابوو خودێ كو ئه‌گه‌ر بوو شه‌ڕ ئه‌و نه‌ڕه‌ڤن ئه‌گه‌ر ئه‌و هاتنه‌ داخوازكرن، به‌لێ وان سۆزا خۆ ب جهـ نه‌ئينا، وخودێ دێ حسێبێ سه‌را وێ چه‌ندێ د گه‌ل وان كه‌ت، وسۆزا خودێ جهێ پسيارێیه‌، وحسێب سه‌را هه‌يه‌.
تو بێژه‌ وان: ڕه‌ڤينا ژ شه‌ڕى ژ ترسێن مرنێ وكوشتنێ دا چو مفاى ناگه‌هينته‌ هه‌وه‌؛ چونكى ئه‌ڤ چه‌نده‌ ئه‌جه‌لێ هه‌وه‌ پاشڤه‌ نابه‌ت، وئه‌گه‌ر هوين ڕه‌ڤيـن ژى هوين د ڤێ دنيايێ دا هند دێ مينن هندى بۆ هه‌وه‌ هاتییه‌ نڤيسين، وئه‌و ل به‌ر ئاخره‌تێ ده‌مه‌كێ گه‌له‌كێ كێمه‌.
تو -ئه‌ى موحه‌ممه‌د- بێژه‌ وان: ئه‌و كییه‌ دێ هه‌وه‌ ژ خودێ پارێزت، يان عه‌زابا وى ژ هه‌وه‌ لا ده‌ت، ئه‌گه‌ر وى خرابییه‌ك بۆ هه‌وه‌ ڤيا، يان ژى ئه‌گه‌ر وى ڤيا دلۆڤانییه‌كێ ب هه‌وه‌ ببه‌ت، نێ ئه‌وه‌ يێ دده‌ت ودستينت ومفاى وزيانێ دگه‌هينت؟ وئه‌ڤ دوڕوییه‌ ژبلی خودێ سه‌ركاره‌ك وپشته‌ڤانه‌كى بۆ خۆ نابينن پشتا وان بگرت.
هندى خودێ‌یه‌ وان دناست يێن خه‌لكى ژ جيهادا د ڕێكا خودێ دا پاشڤه‌ دبه‌ن، وئه‌وێن دبێژنه‌ برايێن خۆ: وه‌رن بگه‌هنه‌ مه‌، وموحه‌ممه‌دى بهێلن، و د گه‌ل وى ده‌رنه‌كه‌ڤنه‌ چو شه‌ڕان؛ چونكى ئه‌م دترسيـن هوين ژى د گه‌ل وى تێ بچن، و د گه‌ل ڤێ پاشڤه‌برنێ ئه‌و ب خۆ ژى -ئه‌گه‌ر بۆ ڕيمه‌تى وترسێ نه‌بت- كێم جاران نه‌بت ئه‌و نائێنه‌ شه‌ڕى.
ژ به‌ر دوژمنى ودل ڕه‌شییا وان ئه‌و ب مال وجان وڤيانێ چڕيكییێ د گه‌ل هه‌وه‌ دكه‌ن؛ چونكى ئه‌و حه‌ز ژ ژينێ دكه‌ن ووان مرن نه‌ڤێت، ڤێجا ئه‌گه‌ر بوو شه‌ڕ ئه‌و ژ مرنێ ددترسن وتو دێ وان بينى ئه‌و به‌رێ خۆ دده‌نه‌ ته‌، و ژ ترسێن كوشتنێ دا چاڤێن وان د سه‌رى دا دزڤڕن وه‌كى وى يێ دكه‌فته‌ به‌ر مرنێ، وئه‌گه‌ر شه‌ڕ نه‌ما وترس چوو ئه‌و ب ئه‌زمانێن خۆ يێن تيژ هه‌وه‌ دئاخێڤن، و ل ده‌مێ لێكڤه‌كرنا ده‌سكه‌فتییان تو دێ بينى ئه‌و دحه‌سويد وچڕيكن، ئه‌وان ب دلێن خۆ باوه‌رى نه‌ئينايه‌، ڤێجا خودێ خێرا كريارێن وان پويچكر، وئه‌و ل سه‌ر خودێ يا ب ساناهى بوويه‌.
دوڕوى هزر دكه‌ن كو ئه‌و پارتێن ل هه‌وه‌ داجڕياين وخودێ ب كرێتترين ڕه‌نگ تێبرين نه‌چووينه‌؛ ژ به‌ر هندى هند ئه‌و دترسن، وئه‌گه‌ر ئه‌و پارت جاره‌كا دى بزڤڕنه‌ (مه‌دينێ) ئه‌ڤ دوڕوییه‌ دێ حه‌ز كه‌ن كو ئه‌و ل ده‌شتێ بان د ناڤ كۆچه‌راتێن عه‌ره‌بان دا و ل (مه‌دينێ) نه‌بانه‌، و ژ دوير ڤه‌ وان پسيارا سه‌ح وسوییێن هه‌وه‌ كربا، وئه‌گه‌ر ئه‌و د ناڤ هه‌وه‌ دا بانه‌ كێمه‌كێ تێ نه‌بت وان شه‌ڕ د گه‌ل هه‌وه‌ نه‌دكر؛ چونكى ئه‌و زێده‌ زێده‌ دترسينۆك ولاوازن.
ب ڕاستى بۆ هه‌وه‌ -گه‌لی خودان باوه‌ران- د گۆتن وكريار وسه‌روبه‌رێ پێغه‌مبه‌رێ خودێ دا -سلاڤ لێ بن- چاڤلێكرنه‌كا باش هه‌بوويه‌ هوين چاڤ لێ بكه‌ن، ڤێجا هوين پێگيرییێ ب ڕێبازا وى بكه‌ن، وهه‌ما ئه‌و پێگيرییێ ب سوننه‌تا وى دكه‌ت يێ ژ خودێ وڕۆژا دويماهییێ يێ ب هيڤى بت، وگه‌له‌ك زكرێ خودێ كربت وداخوازا ژێبرنا گونه‌هان ژێ كربت، وشوكرا وى ل سه‌ر هه‌مى حالان كربت.
وده‌مێ خودان باوه‌ران ئه‌و پارت ديتيـن يێن كو ل دۆر (مه‌دينێ) كۆم بووين، بيرا وان هاته‌ڤه‌ كو ده‌مێ سه‌ركه‌فتنێ يێ نێزيك بووى، له‌و وان گۆت: ئه‌ڤه‌يه‌ يا خودێ وپێغه‌مبه‌رێ وى سۆز پێ دايه‌ مه‌ ژ ته‌نگاڤییێ وسه‌ركه‌فتنێ، وخودێ سۆزا خۆ ب جهـ ئينا، وپێغه‌مبه‌رێ وى ڕاستى گۆت، وديتنا وان پارتان ژ باوه‌رییێ وخۆ ته‌سليمكرنا بۆ قه‌ده‌را خودێ پێڤه‌تر تشته‌ك ل وان زێده‌ نه‌كر.
ژ خودان باوه‌ران هنده‌ك زه‌لام هه‌نه‌ په‌يمانا خودێ پێك ئينايه‌، وصه‌بر ل سه‌ر نه‌خۆشییێ وته‌نگاڤییێ وكرنا شه‌ڕى كێشايه‌: ڤێجا ژ وان هه‌يه‌ يێ نه‌زرا خۆ ب جهـ ئيناى، و د ڕێكا خودێ دا شه‌هيدبووى، و ژ وان هه‌يه‌ يێ چاڤه‌رێیێ يه‌ك ژ دو باشییان: ب سه‌ركه‌ڤت يان شه‌هيد ببت، ووان وه‌كى دوڕوییان په‌يمانا خودێ نه‌گوهاڕت ونه‌شكاند.
دا خودێ جزايێ ڕاستگۆيان بده‌تێ ژ به‌ر ڕاستگۆيى وصه‌بركێشانا وان وئه‌ڤه‌ خودان باوه‌رن، ودا ئه‌و دوڕوییان عه‌زاب بده‌ت -ئه‌گه‌ر وى ڤيا وان عه‌زاب بده‌ت- كو به‌رێ وان نه‌ده‌ته‌ تۆبا دورست به‌رى مرنێ، حه‌تا ئه‌و ل سه‌ر كوفرێ بـمرن، وهێژاى ئاگرى ببـن، يان ژى دا ئه‌و به‌رێ وان بده‌ته‌ تۆبه‌كرنێ وتۆبا وان قه‌بويل بكه‌ت، هندى خودێ‌یه‌ گونه‌هـ ژێبرێ وان بوويه‌ يێن زۆردارى ل خۆ كرى ئه‌گه‌ر وان تۆبه‌ كر، ويێ دلۆڤانكار بوويه‌ ب وان؛ چونكى به‌رێ وان دا تۆبێ.
وخودێ پارتێن كوفرێ شه‌رمزار ودل ب كيـن ژ (مه‌دينێ) ڤه‌گه‌ڕاندن، نه‌ چو خێرێن دنيايێ ونه‌ چو خێرێن ئاخره‌تێ ب ده‌ست وان كه‌فتن، وخودێ ئه‌و ئه‌گه‌ر په‌يدا كرن يێن شه‌ڕى ژ خودان باوه‌ران پاشڤه‌ لێدده‌ن. وخودێ هێزدارێ زال بوويه‌، كه‌س د ملكێ وى دا نه‌شێتێ.
وخودێ جوهییێن قوره‌يضییان ژ جهێن وان ده‌رێخستـن؛ چونكى وان پشتا ئه‌حزابان د شه‌ڕێ موسلمانان دا گرت بوو، وخودێ سه‌هم هاڤێته‌ دلێن وان ڤێجا ئه‌و شكه‌ستـن، هوين ده‌سته‌كه‌كێ ژ وان دكوژن، وده‌سته‌كه‌كا دى ئێخسير دكه‌ن.
وخودێ عه‌ردێ وان ومال وملكێ وان وه‌كى چه‌ك وته‌رش وبيستانێن وان دانه‌ هه‌وه‌ -گه‌لی خودان باوه‌ران- وعه‌رده‌كێ دى ژى دا هه‌وه‌ يێ به‌رى هنگى هوين نه‌دشيان پێ لێ دانن؛ چونكى ل به‌ر هه‌وه‌ يێ ئاسێ بوو. وخودێ ل سه‌ر هه‌ر تشته‌كى يێ خودان شيان بوويه‌، تشته‌ك وى بێزار ناكه‌ت.
ئه‌ى پێغه‌مبه‌ر تو بێژه‌ وان ژنكێن خۆ يێن ل ته‌ كۆمبووين، وداخوازا زێده‌كرنا نه‌فه‌قێ ژ ته‌ دكه‌ن: ئه‌گه‌ر هه‌وه‌ ژينا دنيايێ وخه‌ملا وێ دڤێت وه‌رن دا ئه‌ز هنده‌كێ ژ وى مالێ دنيايێ يێ ل نك من هه‌ى بده‌مه‌ هه‌وه‌، وبێ زيانه‌ك بگه‌هته‌ هه‌وه‌ ئه‌ز دێ هه‌وه‌ به‌رده‌م.
وئه‌گه‌ر هه‌وه‌ ڕازيبوونا خودێ وپێغه‌مبه‌رێ وى دڤێت وئه‌و تشتێ خودێ ل ئاخره‌تێ بۆ هه‌وه‌ ئاماده‌كرى، هوين صه‌برێ ل سه‌ر حالێ خۆ بكێشن، وگوهدارییا خودێ وپێغه‌مبه‌رێ وى بكه‌ن، هندى خودێ‌یه‌ بۆ يێن قه‌نج ژ هه‌وه‌ خێره‌كا مه‌زن ئاماده‌كرییه‌. (ووان خـودێ وپێغه‌مبه‌رێ وى وئـه‌وا خـودێ بۆ وان ل ئاخره‌تـێ ئاماده‌كرى هلبژارت).
ئه‌ى ژنكێن پێغه‌مبه‌رى هه‌چییا ژ هه‌وه‌ كرێتییه‌كا ئاشكه‌را بكه‌ت دوقات عه‌زاب دێ بۆ ئێته‌دان. وچونكى بها ومه‌رته‌با وان يا بلنده‌، يا د جهێ خۆ دا بوو جزايێ گونه‌ها ئه‌و بكه‌ن ژى مه‌زنتر بت؛ دا ئه‌و وپێغه‌مبه‌ر -سلاڤ لێ بن- پاراستى بمينن. وئه‌و جزادان ل سه‌ر خودێ يا ب ساناهى بوويه‌.
وهه‌چییا ژ هه‌وه‌ گوهدارییا خودێ وپێغه‌مبه‌رێ وى بكه‌ت، وكارى ب فه‌رمانا خودێ بكه‌ت، ئه‌م دێ دوقات خێرا كارێ وان ده‌ينێ، ومه‌ ڕزقه‌كێ ب قه‌در -كو به‌حه‌شته‌- بۆ وێ ئاماده‌كرییه‌.
ئه‌ى ژنكێن پێغه‌مبه‌رى هوين د قه‌در وقيمه‌تى دا نه‌ وه‌كى ژنكێن دينه‌، ئه‌گه‌ر هوين ژ خودێ دترسن وته‌قوا وى دكه‌ن هوين ب گۆتنه‌كا وه‌سا نه‌رم ونازك د گه‌ل بيانییان نه‌ئاخڤن كو وان كه‌سێن دلێن وان تشته‌كێ نه‌باش تێدا هه‌بت ببه‌نه‌ خرابییێ، وئه‌ڤه‌ تۆره‌يه‌كێ واجبه‌ ل سه‌ر هه‌ر ژنه‌كا باوه‌رى ب خودێ وڕۆژا قيامه‌تێ هه‌بت، وهوين گۆتنه‌كا دوير ژ گومانێ وخرابییێ بێژن.
وهوين د مالێن خۆ دا ڕوينن، وئه‌گه‌ر بۆ كاره‌كێ پێتڤى نه‌بت ژ مالێن خۆ ده‌رنه‌كه‌ڤن، وهوين خه‌ملا خۆ به‌رچاڤ نه‌كه‌ن، وه‌كى ل ده‌مێ جاهليه‌تا يه‌كێ به‌رى هاتنا ئيسلامێ ژنان دكر، ووه‌كى گه‌له‌ك ژن ل ڤى ده‌مى ژى دكه‌ن: كو خۆ ڕويس وڕسوا دكه‌ن، ودئێنه‌ بـه‌رچـاڤێن خه‌لكى. وهوين نڤێژێ ب دورستى و ل ده‌مێن وان بكه‌ن، وزه‌كاتێ وه‌كى خودێ گۆتى بده‌ن، وگوهدارییا خودێ وپێغه‌مبه‌رێ وى بكه‌ن، هه‌ما خودێ ئه‌ڤ شيره‌ته‌ ل هه‌وه‌ كر؛ دا هه‌وه‌ پاقژ وبژوين بكه‌ت، وپيسییێ وخرابییێ ژ هه‌وه‌ بنه‌مالا پێغه‌مبه‌رى -كو ژن ودوونده‌ها وییه‌ سلاڤ لێ بن- دوير بكه‌ت، ودا نه‌فسێن هه‌وه‌ زێده‌ پاقژ بكه‌ت.
وهوين بيرا خۆ ل وێ قورئانێ وحه‌ديسا پێغه‌مبه‌رى بينن ئه‌وا د مالێن هه‌وه‌ دا دئێته‌ خواندن، وكارى پێ بكه‌ن، و ب دورستى بهايێ وێ بزانن، وئه‌و ژ قه‌نجییێن خودێ‌یه‌ ل سه‌ر هه‌وه‌، هندى خودێ‌یه‌ قه‌نجى ل هه‌وه‌ كرییه‌ كو مالێن هه‌وه‌ كرينه‌ ئه‌و جهـ يێن ئايه‌ت وسوننه‌ت لێ دئێته‌ خواندن، ويێ شاره‌زا بوويه‌ ب هه‌وه‌ كو هوين بۆ پێغه‌مبه‌رێ خۆ هلبژارتين.
هندى ئه‌و زه‌لام وژنكن يێن خۆ ب ده‌ست ئه‌مرێ خودێ ڤه‌ به‌رداى، ويێن باوه‌رى ب خودێ وپێغه‌مبه‌رێ وى ئيناى، ويێن گوهدارییا خودێ كرى، ويێن د گۆتنێن خۆ دا دڕاستگۆ، ويێن صه‌برێ ل سه‌ر ئه‌مرێ خودێ ونه‌خۆشییان دكێشن، ويێن ژ خودێ دترسن، ويێن خێركه‌ر، ويێن ڕۆژيگر، ويێن نامويسا خۆ ژ كرێتییێ دپارێزن، ويێن ب دل وئه‌زمانى خودێ ل بيرا خۆ دئينن، خودێ گونه‌هـ ژێبرن وخێره‌كا مه‌زن، كو به‌حه‌شته‌، بۆ ڤان ئاماده‌ كرییه‌.
وئه‌گه‌ر خودێ وپێغه‌مبه‌رێ وى حوكمه‌ك دا، چێ نابت بۆ مێره‌كێ خودان باوه‌ر يان ژنه‌كا خودان باوه‌ر كو ب وى حوكمى نه‌كه‌ت، وحوكمه‌كێ دى بۆ خۆ هلبژێرت. وهه‌چییێ گوهدارییا خودێ وپێغه‌مبه‌رێ وى نه‌كه‌ت ب ڕاستى ئه‌و ژ ڕێكا دورست دوير كه‌فت دويركه‌فتنه‌كا ئاشكه‌را.
وده‌مێ ته‌ دگۆته‌ وى يێ خودێ قه‌نجى ب ئيسلامێ د گه‌ل كرى -كو زه‌يدێ كوڕێ حارثه‌يه‌ ئه‌وێ پێغه‌مبه‌رى ئازاكرى وكرییه‌ كوڕێ خۆ- وته‌ قه‌نجى ب ئازادكرنێ د گه‌ل كرى: ئه‌ى زه‌يد ژنا خۆ زه‌ينه‌با كچا جه‌حشى بگره‌ وبه‌رنه‌ده‌، وته‌قوا خودێ بكه‌، وتو -ئه‌ى موحه‌ممه‌د- وى تشتى د دلێ خۆ دا ڤه‌دشێرى يێ خودێ بۆ ته‌ ب ڕێكا وه‌حییێ هنارتى كو زه‌يد دێ ژنا خۆ به‌رده‌ت وتو دێ وێ ماره‌كه‌ى، وخودێ دێ وێ ئاشكه‌را كه‌ت يا تو ڤه‌دشێرى، وتو ژ دوڕوییان دترسى كو ئه‌و بێژن: موحه‌ممه‌دى ژنا كوڕێ خۆ ماره‌كر، وخودێ هێژاتره‌ كو تو ژێ بترسى، ڤێجا ده‌مێ زه‌يدى پێتڤییا خۆ پێ قه‌تاندى، وئه‌و به‌رداى، وعددێن وێ ب دويماهى هاتين، مه‌ ئه‌و ل ته‌ ماره‌كر؛ دا تو ببییه‌ جهێ چاڤلێكرنێ د مه‌سه‌لا ڕاكرنا ڤى عه‌ده‌تى دا كو چێ نابت زه‌لام ژنا كوڕێ خۆ يێ (ته‌به‌نى) يێ ماره‌ بكه‌ت ئه‌گه‌ر هاته‌ به‌ردان، ودا چو گونه‌هـ وته‌نگاڤى ل سه‌ر خودان باوه‌ران نه‌مينت كو ئه‌و ژنێن وان كوڕێن خۆ ماره‌ بكه‌ن يێن وان ب خودانكرين ئه‌گه‌ر ئه‌و هاتنه‌ به‌ردان. وكارێ خودێ يێ كرى بوويه‌، چو مانع وئاسته‌نگ بۆ نابن.
چو گونه‌هـ ل سه‌ر موحه‌ممه‌د پێغه‌مبه‌رى -سلاڤ لێ بن- نه‌بوويه‌ د وى تشتى دا يێ خودێ بۆ وى حه‌لال كرى كو ژنا وى ماره‌ بكه‌ت يێ وى ب خودان كرى پشتى هاتییه‌ به‌ردان، وه‌كى وى بۆ پێغه‌مبه‌رێن به‌رى وى حه‌لال كرى، سوننه‌تا خودێ‌یه‌ د وان دا يێن به‌رێ چووين، وكارێ خودێ قه‌ده‌ره‌كا پێكهاتى بوويه‌ دڤێت هه‌ر بێت.
ئه‌وێن په‌يامێن خودێ دگه‌هيننه‌ مرۆڤان، و ژ خودێ ب تنێ دترسن، و ژبلی وى ژ كه‌سێ دى ناترسن. وخودێ به‌سه‌ حسێبێ د گه‌ل به‌نییێن خۆ بكه‌ت سه‌را هه‌مى كريارێن وان، وزێره‌ڤان بت ل سه‌ر وان.
موحه‌ممه‌د بابێ چو زه‌لامێن هه‌وه‌ نه‌بوو، به‌لێ ئه‌و پێغه‌مبه‌رێ خودێ‌یه‌ ودويماهییێ پێغه‌مبه‌رانه‌، ڤێجا پشتى وى حه‌تا ڕۆژا قيامه‌تێ چو پێغه‌مبه‌رينى نابت. وخودێ ب هه‌ر تشته‌كى ژ كريارێن هه‌وه‌ يێ پڕزانا بوويه‌، چو ل به‌ر وى به‌رزه‌ نابت.
ئه‌ى گه‌لی ئه‌وێن باوه‌رى ب خودێ ئيناى ودويكه‌فتنا پێغه‌مبه‌رى كرى، هوين ب دل وئه‌زمانێ خۆ گه‌له‌ك خودێ ل بيرا خۆ بينن، و ل هه‌مى ده‌مێن خۆ هوين زكرێ وى بكه‌ن.
ل سپێده‌ وئێڤاران، وپشتى نڤێژێن فه‌ر، و ل ده‌مێ ته‌نگاڤییان، هندى ئه‌ڤ چه‌نده‌يه‌ عيباده‌ته‌كێ دورسته‌، به‌رێ خودانى دده‌ته‌ ڤيانا خودێ، وئه‌زمانێ وى ژ گونه‌هان دپارێزت، وهاريكارییا وى ل سه‌ر خێرێ دكه‌ت.
ئه‌وه‌ يێ دلۆڤانییێ ب هه‌وه‌ دبه‌ت ومه‌دحێن هه‌وه‌ دكه‌ت وفريشته‌يێن وى ژى دوعايان بۆ هه‌وه‌ دكه‌ن؛ دا ئه‌و هه‌وه‌ ژ تارییێن نه‌زانينێ وبه‌رزه‌بوونێ ده‌ربێخته‌ ڕۆناهییا ئيسلامێ، وئه‌و ل دنيايێ وئاخره‌تێ ب خودان باوه‌ران يێ دلۆڤانكار بوويه‌، وان عه‌زاب ناده‌ت هندى ئه‌و گوهدارییا وى بكه‌ن.
سلاڤا ڤان خودان باوه‌ران ژ خودێ د به‌حه‌شتێ دا ده‌مێ ئه‌و دچنه‌ ديدارا وى سلاڤ وته‌ناهییا ژ عه‌زابا خودێ‌یه‌، ووى خێره‌كا باش بۆ وان ئاماده‌كرییه‌، كو به‌حه‌شته‌.
ئه‌ى پێغه‌مبه‌ر هندى ئه‌مين مه‌ تو يێ هنارتى دا تو ب گه‌هاندنا په‌يامێ ببییه‌ شاهد ل سه‌ر ئوممه‌تا خۆ، ودا مزگينییێ ب دلۆڤانییێ وبه‌حه‌شتێ بده‌يه‌ خودان باوه‌ران ژ وان، وگونه‌هكار ودره‌وپێكه‌ران ژ ئاگرى بترسينى.
ودا تو ب فه‌رمانا خودێ ببییه‌ گازيكه‌ر بۆ ته‌وحيد وپه‌رستنا وى ب تنێ، وچرايه‌كێ گه‌ش بۆ وى يێ ته‌ بۆ خۆ بكه‌ته‌ ڕۆناهى، ڤێجا ئه‌و ڕێكا تو پێ هاتى وه‌كى ڕۆژێ يا گه‌شه‌، ژ ڕكداران پێڤه‌تر كه‌س كوفرێ پێ ناكه‌ت.
وتو -ئه‌ى موحه‌ممه‌د- مزگينییێ بده‌ خودان باوه‌ران كو خێره‌كا مه‌زن ژ خودێ بۆ وان هه‌يه‌، كو باغێن به‌حه‌شتێنه‌.
وتو -ئه‌ى موحه‌ممه‌د- گوهدارییا كافر ودوڕوییان نه‌كه‌ وپشت بده‌ نه‌خۆشییا وان، وئه‌و چه‌نده‌ بلا ته‌ ژ گه‌هاندنا په‌يامێ پاشڤه‌نه‌به‌ت، و د هه‌مى كارێن خۆ دا تو خۆ بهێله‌ ب هيڤییا خودێ ڤه‌ وبلا ته‌ باوه‌رى پێ هه‌بت؛ چونكى ئه‌و تێرا ته‌ هه‌يه‌ هه‌ر تشته‌كى ژ كارێ دنيايێ وئاخره‌تێ ل به‌ر ته‌ سڤك بكه‌ت.
ئه‌ى گه‌لی ئه‌وێن باوه‌رى ب خودێ وپێغه‌مبه‌رێ وى ئيناى وكار ب شريعه‌تێ وى كرى، ئه‌گه‌ر هه‌وه‌ ژن ماره‌كرن وبه‌رى هوين بچنه‌ نك هه‌وه‌ ئه‌و به‌ردان، هه‌وه‌ چو عدده‌ (ده‌مێن خۆگرتنێ) ل سه‌ر وان نينن، ڤێجا هوين هنده‌كێ ژ مالێ خۆ -ل دويڤ شيانا خۆ- بده‌نێ دا دلێن وان نه‌شكێن، وهوين ب به‌ردانه‌كا جوان وان بـه‌رده‌ن، بێى نه‌خۆشییه‌كێ يان زيانه‌كێ بگه‌هيننێ.
ئه‌ى پێغه‌مبه‌ر هندى ئه‌ميـن مه‌ ژنێن ته‌ يێن ته‌ مه‌هرا وان دايێ بۆ ته‌ حه‌لالكرينه‌، ومه‌ ئه‌و جارییه‌ ژى بۆ ته‌ حه‌لالكرينه‌ يێن ل بن ده‌ستێ ته‌، ژ وان يێن خودێ قه‌نجى پێ ل ته‌كرى، ومه‌ ماره‌كرنا دۆتمام وكچ مه‌ت وكچ خال وكچ خاله‌تێن ته‌ ژى يێن د گه‌ل ته‌ مشه‌خت بووين بۆ ته‌ حه‌لالكرییه‌، ومه‌ ماره‌كرنا وێ ژنێ ژى بۆ ته‌ حه‌لالكرییه‌ يا بێ مه‌هر شوى ب ته‌ دكه‌ت، ئه‌گه‌ر ته‌ بڤێت وێ بۆ خۆ ماره‌ بكه‌ى، وبۆ كه‌سێ دى ژبلی ته‌ چێ نابت ژنه‌كێ بێ مه‌هر ماره‌ بكه‌ت. ب ڕاستى مه‌ دايه‌ زانينێ كو د مه‌سه‌لا ژن ئينانێ وجارییان دا مه‌ ل سه‌ر خودان باوه‌ران فه‌ركرییه‌ كو ئه‌و ژ چار ژنان زێده‌تر چو يێن دى نه‌ئينن، وهندى وان بڤێت جارییه‌ دورسته‌، وكو ژ شه‌رتێن ماره‌كرنییه‌ وه‌لییێ ژنێ يێ ڕازى بت ومه‌هر وشاهد هه‌بن، به‌لێ د ڤێ چه‌ندێ دا ده‌ستويرى مه‌ دايه‌ ته‌، وچه‌نده‌كێ ژ خه‌لكى پتر مه‌ بۆ ته‌ به‌رفه‌ره كر؛ دا چو ته‌نگاڤى ل سه‌ر ته‌ نه‌بت ئه‌گه‌ر ته‌ هنده‌كێن ژ ڤى ڕه‌نگى ماره‌ كربن. وخودێ گونه‌هـ ژێبرێ گونه‌هێن به‌نییێن خۆ يێن خودان باوه‌ر بوويه‌، ويێ دلۆڤانكار بوويه‌ ب وان كو ل سه‌ر وان دكه‌ته‌ به‌رفره‌هى.
هه‌چییا ته‌ بڤێت ژ ژنكێن خۆ تو مانا ل نك وێ پاشدا بێخه‌، ويا ته‌ بڤێت تو بمينه‌ ل نك، وهه‌چییا ته‌ بڤێت بمينییه‌ ل نك ژ وان يێن ته‌ پاشدا ئێخستيـن، چو گونه‌هـ د وێ چه‌ندێ دا ل سه‌ر ته‌ نينه‌، دانا ڤى حه‌قى د هلبژارتنێ دا بۆ ته‌ نێزيكتره‌ كو كه‌يفا وان پێ بێت وئه‌و ژێ ب خه‌م نه‌كه‌ڤن، وئه‌و هه‌مى ب وێ ڕازى ببـن يا تو بۆ ددانى، وخودێ دزانت كو دلێن زه‌لامان مه‌يلێ بۆ هنده‌ك ژنكان دكه‌ن وبۆ هنده‌كان ناكه‌ن. وخودێ یێ پڕزانا بوويه‌ ب وى تشتێ د دلان دا، يێ ئارام بوويه‌ له‌زێ د عه‌زابدانا وى دا ناكه‌ت يێ بێ ئه‌مرییا وى دكه‌ت.
پشتى ڤان ژنێن ته‌ ئيناين ئێدى چو ژنێن دى بۆ ته‌ دحه‌لال نينن، وئه‌وێن مه‌ بۆ ته‌ حه‌لالكرين (ئه‌وێن به‌حسێ وان د ئايه‌تا بۆرى دا يا ژماره‌(50) ژ ڤێ سووره‌تێ هاتییه‌كرن)، وئه‌و ژنێن ل نك ته‌ ژ وان يێن به‌حس ژێ هاتییه‌ كرن بۆ ته‌ حه‌لال نينه‌ تو ژ نوكه‌ وێڤه‌ وان به‌رده‌ى وهنده‌كێن دى ل شوينێ بينى، ئه‌گه‌ر خۆ جوانییا وان يا ب دلێ ته‌ ژى بت، وئينانا ژنه‌كا دى بێى تو يه‌ك ژ وان به‌رده‌ى بۆ ته‌ دورسته‌، وئه‌و جارییێن ل بن ده‌ستێ ته‌ يا ته‌ بڤێت ژ وان ئه‌و بۆ ته‌ يا حه‌لاله‌. وخودێ ل سه‌ر هه‌ر تشته‌كى زێره‌ڤان بوويه‌، زانينا تشته‌كى ل وى به‌رزه‌ نابت.
ئه‌ى گه‌لی ئه‌وێن باوه‌رى ب خودێ وپێغه‌مبه‌رێ وى ئيناى وگوهدارییا وى كرى هوين نه‌چنه‌ د مالێن پێغه‌مبه‌رى ڤه‌ وه‌سا تێ نه‌بت ئه‌و ده‌ستويرییێ بۆ خوارنه‌كێ بده‌ته‌ هه‌وه‌ بێى هوين خۆ ل لێنانا وێ خوارنێ بگرن، به‌لێ ئه‌گه‌ر هوين هاتنه‌ گازيكرن هه‌ڕنه‌ ژۆر، وئه‌گه‌ر هه‌وه‌ خوارن خوار ده‌ركه‌ڤن وخۆ ل هيڤییا سوحبه‌تێ نه‌گرن؛ چونكى مانا هه‌وه‌ پێغه‌مبه‌رى دئێشينت، وئه‌و شه‌رم دكه‌ت هه‌وه‌ ده‌ربێخت هه‌رچه‌نده‌ ئه‌و حه‌قێ وییه‌ ژى، وخودێ ژ دياركرنا ڕاستییێ شه‌رم ناكه‌ت. وئه‌گه‌ر هه‌وه‌ پسيارا تشته‌كى ژ ژنكێن پێغه‌مبه‌رى -سلاڤ لێ بن- كر هوين ل پشت په‌رده‌يه‌كى پسيارێ ژێ بكه‌ن؛ چونكى ئه‌و بۆ دلێن هه‌وه‌ وبۆ دلێن وان ژى پاقژتره‌ ژ وان هزرێن دكه‌ڤنه‌ سه‌ر دلێن ژنكان وزه‌لامان؛ وچونكى ديتن دبته‌ ده‌رگه‌هێ فتنێ، ونابت بۆ هه‌وه‌ كو هوين پێغه‌مبه‌رێ خودێ بێشينن، يان ژنێن وى پشتى مرنا وى ماره‌ بكه‌ن قه‌ت وقه‌ت؛ چونكى ئه‌و دايكێن هه‌وه‌نه‌، وچێ نابت بۆ زه‌لامى دايكا خۆ ماره‌ بكه‌ت، هندى ئێشاندنا هه‌وه‌يه‌ بۆ پێغه‌مبه‌رى -سلاڤ لێ بن- وماره‌كرنا ژنێن وى پشتى وى ل نك خودێ گونه‌هه‌كا مه‌زنه‌. (وئوممه‌تا وى ئه‌ڤ ئه‌مره‌ ب جهـ ئينا، وخۆ ژ وى تشتى دا پاش يێ خودێ ئه‌و ژێ داينه‌ پاش).
ئه‌گه‌ر هوين تشته‌كى ل سه‌ر ئه‌زمانێ خۆ ئاشكه‌را بكه‌ن -گه‌لی مرۆڤان- ژ وى تشتێ پێغه‌مبه‌ر پێ دئێشت يێ خودێ هوين ژێ داينه‌ پاش، يان ژى هوين وى تشتى د دلێن خۆ دا ڤه‌شێرن، هندى خودێ‌یه‌ ب وى تشتى يێ پڕزانايه‌ يێ هوين د دلێن خۆ دا ڤه‌دشێرن ويێ هوين ئاشكه‌را دكه‌ن، وئه‌و دێ هه‌وه‌ سه‌را جزا ده‌ت.
چو گونه‌هـ ل سه‌ر ژنان نينه‌ كو ئه‌و ل نك بابێن خۆ وكوڕێن خۆ وبرايێن خۆ وبرازايێن خۆ وخوارزايێن خۆ وژنكێن خودان باوه‌ر وبه‌نییێن خۆ خۆ په‌رده‌پۆش نه‌كه‌ن؛ چونكى ئه‌و گه‌له‌ك دهه‌وجه‌ى خزمه‌تا وانه‌. وهوين -گه‌لی ژنكان- ژ خودێ بترسن وپێ ل وان توخويبان يێن وى بۆ هه‌وه‌ داناين نه‌دانن، كو هندێ ژ خه‌ملا خۆ ئاشكه‌را بكه‌ن يا بۆ هه‌وه‌ چێ نه‌بت هوين ئاشكه‌را بكه‌ن، يان ژى حيجابا خۆ ل نك وان بدانن يێن بۆ هه‌وه‌ دورست نه‌بت هوين ل نك بدانن. هندى خودێ‌یه‌ ل سه‌ر هه‌ر تشته‌كى شاهد بوويه‌، كريارێن به‌نییێن خۆ يێن ئاشكه‌را وڤه‌شارتى دبينت، ودێ وان سه‌را جزا ده‌ت.
هندى خودێ‌یه‌ ل نك ملياكه‌تێن نێزيك مه‌دحێن پێغه‌مبه‌رى -سلاڤ لێ بن- دكه‌ت، وفريشته‌يێن وى ژى مه‌دحێن پێغه‌مبه‌رى دكه‌ن ودوعايان بۆ دكه‌ن، ئه‌ى گه‌لی ئه‌وێن باوه‌رى ب خودێ وپێغه‌مبه‌رێ وى ئيناى وكار ب شريعه‌تێ وى كرى، هوين -بۆ قه‌درگرتن- سلاڤان بده‌نه‌ سه‌ر پێغه‌مبه‌رێ خودێ ودوعايان بۆ وى بكه‌ن، وسلاڤدانا ل سه‌ر پێغه‌مبه‌رى وه‌كى د سوننه‌تێ دا هاتى ب ڤى ڕه‌نگییه‌: (اللهم صل علی محمد وعلی آل محمد، كما صليت علی آل إبراهيم، إنك حميد مجيد، اللهم بارك علی محمد وعلی آل محمد، كما باركت علی آل إبراهيم إنك حميد مجيد).
هندى ئه‌ون يێن ب شركێ وگونه‌هان نه‌خۆشییێ دگه‌هيننه‌ خودێ و ب گۆتن وكريارێن سه‌قه‌ت نه‌خۆشییێ دگه‌هيننه‌ پێغه‌مبه‌رێ خودێ، خودێ د دنيايێ وئاخره‌تێ دا ئه‌و ژ هه‌مى خێران يێن دويركرين، و ل ئاخره‌تێ بۆ وان عه‌زابه‌كا ئه‌و پێ بشكێن وڕه‌زيل ببـن ئاماده‌كرییه‌.
وئه‌وێن مێر وژنێن خودان باوه‌ر ب گۆتنه‌كێ يان ب كرياره‌كێ دئێشينن بێى كو وان گونه‌هه‌ك كربت، ب ڕاستى ئه‌و كرێتترين دره‌و وبێ به‌ختییه‌ وان كرى، ووان گونه‌هه‌كا كرێتییا وێ ئاشكه‌را يا سه‌رى دكێشته‌ عه‌زابا ئاخره‌تێ هلگرت.
ئه‌ى پێغه‌مبه‌ر تو بێژه‌ ژنێن خۆ وكچێن خۆ وژنێن خودان باوه‌ران: بلا ئه‌و پێچێن خۆ ب سه‌ر سه‌رێ خۆ ودێمێ خۆ دا به‌رده‌ن؛ دا سه‌ر ودێم وبه‌رسنگێن خۆ ڤه‌شێرن؛ چونكى ئه‌ڤ چه‌نده‌ نێزيكتره‌ كو ئه‌و ب ستاره‌يیێ بێنه‌ ناسين، ودا ئه‌و به‌رهنگارى چو نه‌خۆشى وئێشانان نه‌بن. وخودێ گونه‌هـ ژێبرێ دلۆڤانكار بوويه‌ كو وى گونه‌هێن بۆرى بۆ هه‌وه‌ ژێ برين، و ب دياركرنا حه‌لالی وحه‌رامى دلۆڤانى ب هه‌وه‌ برى.
ئه‌وێن كوفرێ د دل دا ڤه‌دشێرن وئيمانێ ئاشكه‌را دكه‌ن وئه‌وێن گومان د دلی دا، وئه‌وێن ده‌نگ وباسێن دره‌و ل باژێرێ پێغه‌مبه‌رى -سلاڤ لێ بن- به‌لاڤ دكه‌ن، ئه‌گه‌ر ئه‌و خرابى وكرێتییێن خۆ به‌س نه‌كه‌ن، ئه‌م دێ ته‌ ب وان ڕا به‌رده‌ين، پاشى كێمه‌كێ تێ نه‌بت ئه‌و د گه‌ل ته‌ ناميننه‌ د (مه‌دينێ) دا.
ئه‌و ژ ڕه‌حما خودێ دده‌ركرينه‌، هه‌ر جهه‌كێ ئه‌و لێ بێنه‌ ديتن بلا بێنه‌ گرتن وكوشتن هندى ئه‌و ل سه‌ر نفاقێ وكارێ به‌لاڤكرنا ده‌نگ وباسێن دره‌و د ناڤ موسلمانان دا بـمينن.
سوننه‌تا خودێ وڕێكا وى د دوڕوییێن وان ملله‌تێن بۆرى دا ئه‌وه‌ ئه‌و -ل چى جهێ لێ بن- بێنه‌ گرتن وكوشتن، وتو -ئه‌ى موحه‌ممه‌د- چو گوهۆڕينان بۆ ڕێكا خودێ نابينى.
ئه‌ى موحه‌ممه‌د خه‌لك ژ بێ باوه‌رى پسيارا ده‌مێ قيامه‌تێ ژ ته‌ دكه‌ن، تو بێژه‌ وان: هه‌ما زانينا ده‌مێ قيامه‌تێ ل نك خودێ‌یه‌، وتو چ دزانى به‌لكى ده‌مێ وێ يێ نێزيك بت؟ چونكى هه‌ر تشته‌كێ بێت يێ نێزيكه‌.
هندى خودێ‌یه‌ ل دنيايێ وئاخره‌تێ كافر يێن ژ دلۆڤانییا خۆ ده‌رێخستيـن، ووى ل ئاخره‌تێ ئاگره‌كێ هلكرى وزێده‌ شارياى بۆ وان يێ ئاماده‌كرى.
هه‌ر وهه‌ر ئه‌و دێ تێدا بن، ئه‌و چو سه‌ركار وپشته‌ڤانان بۆ خۆ نابينن به‌ڕه‌ڤانییێ ژ وان بكه‌ن، يان پشته‌ڤانییا وان بكه‌ن، ووان ژ ئاگرى بيننه‌ ده‌ر.
ڕۆژا ڕوییێن كافران د ئاگرى دا دئێنه‌ وه‌رگێڕان ژ په‌شێمانى ئه‌و دبێژن: وه‌ى خوزى مه‌ د دنيايێ دا گوهدارییا خودێ وگوهدارییا پێغه‌مبه‌رێ وى كربا، دا ئه‌م ژ خه‌لكێ به‌حه‌شتێ باين.
وكافران ل ڕۆژا قيامه‌تێ گۆت: خودايێ مه‌ هندى ئه‌م بووين مه‌ گوهدارییا ڕێبه‌ر ومه‌زنێن خۆ د كوفر وسه‌رداچوونێ دا كربوو، ڤێجا وان به‌رێ مه‌ ژ ڕێكا باوه‌رییێ وهيدايه‌تێ وه‌رگێڕا.
خودايێ مه‌ تو دوقات هندى عه‌زابا مه‌ وان عه‌زاب بده‌، وتو ب دژوارى وان ژ دلۆڤانییا خۆ بێ بار بكه‌. وئه‌ڤه‌ ده‌ليله‌ كو گوهدارییا يه‌كێ دى ژبلی خودێ د بێ ئه‌مرییا خودێ دا، غه‌زه‌با خودێ ب سه‌ر مرۆڤى دا دئينت، وكو هه‌ردو يێ دويكه‌فتنێ دكه‌ت ويێ دويكه‌فتن بۆ دئێته‌كرن دێ د عه‌زابێ دا دپشكدار بن، ڤێجا بلا موسلمان يێ هشيارى خۆ بت.
ئه‌ى گه‌لی ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى هوين ب چو گۆتن وكرياران پێغه‌مبه‌رى نه‌ئێشينن، وهوين وه‌كى وان نه‌بن يێن پێغه‌مبه‌رێ خودێ مووسا ئێشاندى، ڤێجا خودێ ئه‌و ژ وێ دره‌وێ به‌رى كر يا وان د ده‌ر حه‌قا وى دا گۆتى، وئه‌و ل نك خودێ يێ ب قه‌در وقيمه‌ت بوويه‌.
ئه‌ى گه‌لی ئه‌وێن باوه‌رى ب خودێ ئيناى ودويكه‌فتنا پێغه‌مبه‌رى كرى، هوين ته‌قوا خودێ بكه‌ن و ژ وى بترسن وبێ ئه‌مرییا وى نه‌كه‌ن، دا هێژاى عه‌زابا وى نه‌بن، وهوين د هه‌مى حالان دا گۆتنه‌كا ڕاست ودورست يا دوير ژ دره‌وێ بێژن.
ئه‌گه‌ر هوين ته‌قوا خودێ بكه‌ن وگۆتنه‌كا ڕاست ودورست بێژن خودێ كارێن هه‌وه‌ دێ بۆ هه‌وه‌ چاك كه‌ت، وگونه‌هێن هه‌وه‌ بۆ هه‌وه‌ ژێ به‌ت. وهه‌چییێ گوهدارییا خودێ وپێغه‌مبه‌رێ وى د فه‌رمانێن وان دا بكه‌ت ب ڕاستى ئـه‌و ب سه‌ركه‌فتنه‌كا مه‌زن د دنيايێ وئاخره‌تێ دا ب سه‌ركه‌فت.
هندى ئه‌ميـن مه‌ ئيمانه‌ت -يێ كو خودێ ئێخستییه‌ د ستويێ مرۆڤێن موكه‌لله‌ف دا ژ ئه‌مر ونه‌هییان- بۆ عه‌سـمانان وعه‌ردى وچيايان پێشكێش كر، به‌لێ ئه‌و ل به‌ر نه‌هاتن كو وى هلگرن، وئه‌و ترسان ب دورستى ژ ده‌ر حه‌قى ده‌رنه‌كه‌ڤن، ومرۆڤى ئه‌و هلگرت و د سه‌ر لاوازییا خۆ ڕا پێگيرى پێ كر، هندى ئه‌وه‌ ئه‌و بۆ خۆ گه‌له‌كێ زۆردار ونه‌زان بوو.
(وهلگرتنا مرۆڤى بۆ ئێمانه‌تى) بۆ هندێیه‌ دا خودێ وان مێر وژنێن دوڕوى يێن ئيسلامێ ئاشكه‌را دكه‌ن وكوفرێ ڤه‌دشێرن، ومێر وژنێن بوتپه‌رێس عه‌زاب بده‌ت، ودا خودێ تۆبێ بدانته‌ سه‌ر مێر وژنێن خودان باوه‌ر وگونه‌هێن وان ڤه‌شێرت ووان عه‌زاب نه‌ده‌ت. وخودێ بۆ به‌نییێن خۆ يێن تۆبه‌كه‌ر باش گونه‌هـ ژێبر بوويه‌، وب وان يێ دلۆڤانكار بوويه‌.
حـه‌مـدا جوان وشوكرا ته‌كووز (كامل) بۆ خودێ ب تنێ بت ئه‌وێ هه‌ر تشته‌كێ ل عه‌سمانان وهه‌ر تشته‌كێ ل عه‌ردى يێ وییه‌، مه‌دحا تمام ل ئاخره‌تێ بۆ وییه‌، وئه‌و د كارێ خۆ دا يێ كاربنه‌جهه‌، و د ڕێڤه‌برنا كارێ به‌نییێن خۆ دا يێ شاره‌زايه‌.
ئه‌و دزانت كانێ چه‌ند چپكێن بارانێ دچنه‌ د عه‌ردى ڕا، وكانێ چ ژێ ده‌ردكه‌ڤت ژ شينكاتى ومه‌عده‌نى وئاڤێ، وكانێ چ ژ عه‌سمانى دئێته‌ خوارێ ژ ئاڤ وملياكه‌ت وكتێبان، وكانێ چ به‌ر ب عه‌سمانى ڤه‌ بلند دبت ژ ملياكه‌ت وكريارێن خه‌لكى. وئه‌و ب به‌نییێن خۆ يێ دلۆڤانكاره‌ له‌زێ د عه‌زابدانا وان دا ناكه‌ت ئه‌گه‌ر وان گونه‌هـ كرن، وبۆ گونه‌هێن وان تۆبه‌كه‌رێن خۆ دهێلنه‌ ب هيڤییا وى ڤه‌ يێ باش گونه‌هـ ژێبره‌.
وئه‌و كافرێن باوه‌رییێ ب قيامه‌تێ نائينن دبێژن: قيامه‌ت ب سه‌ر مه‌ دا نائێت، تو -ئه‌ى موحه‌ممه‌د- بێژه‌ وان: به‌لێ سويند ب خودايێ من ئه‌و دێ ب سه‌ر هه‌وه‌ دا ئێت، به‌لێ ژ خودێ پێڤه‌تر كه‌س نزانت كه‌نگى ئه‌و دێ ئێت، ئه‌وه‌ زانايێ تشتێ نه‌به‌رچاڤ يێ كو چو تشت ل به‌ر وى به‌رزه‌ نابت ئه‌گه‌ر خۆ هندى مێرییه‌كا بچويك ژى بت ل عه‌سمانان يان ل عه‌ردى، يان ژ وێ مه‌زنتر بت يان بچويكتر، ئه‌ڤه‌ هه‌مى د كيتابه‌كا ئاشكه‌را دا، كو له‌وحێ پاراستییه‌، يا نڤيسییه‌.
دا ئه‌و جزايێ وان بده‌تێ يێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، وچاكى كرين. ئه‌وان ژێبرنا گونه‌هان وڕزقه‌كێ ب قه‌در، كو به‌حه‌شته‌ بۆ هه‌يه‌.
وئه‌وێن به‌رگه‌ڕيان كرى دا به‌رێ خه‌لكى ژ ڕێكا خودێ بده‌نه‌ پاش وپێغه‌مبه‌رێ وى دره‌وين ده‌ربێخن وئايه‌تێن وى نه‌حه‌ق ده‌ربێخن، دا خودێ بێزار بكه‌ن وئه‌مرێ وى بشكێنن، ئه‌وان خرابترين ودژوارترين عه‌زاب بۆ هه‌يه‌.
وئه‌وێن زانين بۆ هاتییه‌ دان دزانن كو ئه‌و قورئانا ژ نك خودايێ ته‌ بۆ ته‌ هاتییه‌ خوارێ ئه‌وه‌ ڕاستى، وبه‌رێ مرۆڤان دده‌ته‌ ڕێكا خودێ، خودايێ زال يێ كه‌س نه‌شێتێ، د كار وگۆتن وشريعه‌تێ خۆ دا يێ هێژاى مه‌دحانه‌.
وئه‌وێن كافر بووين هنده‌كان بۆ تڕانه‌پێكرن گۆته‌ هنده‌كان: ئه‌رێ زه‌لامه‌كى (ومه‌خسه‌دا وان پێغه‌مبه‌ره‌ سلاڤ لێ بن) نيشا هه‌وه‌ بده‌ين بێژته‌ هه‌وه‌ كو ئه‌گه‌ر هوين مرن وله‌شێن هه‌وه‌ پرت پرت بوون، جاره‌كا دى هوين دێ زێندى بن و ژ گۆڕێن خۆ ڕابنه‌ڤه‌؟ وان ئه‌ڤ گۆتنه‌ گۆت هندى هند وان باوه‌رى پێ نه‌بوو.
ئه‌ڤى زه‌لامى دره‌وه‌ك ژ كيسێ خودێ كرییه‌ يان ژى ديناتییه‌ك ل نك هه‌يه‌، ڤێجا ئه‌و وى تشتى دبێژت يێ ئه‌و چو ژێ نه‌زانت؟ مه‌سه‌له‌ يا وه‌سا نينه‌ وه‌كى كافر دبێژن، به‌لكى موحه‌ممه‌د ژ هه‌مییان ڕاستگۆتره‌. وئه‌وێن باوه‌رییێ ب ڕۆژا قيامه‌تێ نائينن وكارى بۆ ناكه‌ن ل ئاخره‌تێ دێ د عه‌زابه‌كا به‌رده‌وام دا بن، و ل دنيايێ دێ د به‌رزه‌بوونه‌كا دوير دا بن ژ ڕاستییێ.
ئه‌رێ وما ڤان كافران شيانا خودێ يا مه‌زن د وى تشتى دا نه‌ديتییه‌ يێ ل به‌ر ده‌ستێن وان و ل پشت وان ژ عه‌سمانى وعه‌ردى يێ كو عه‌قل ژ به‌ر حێبه‌تى دمينت؟ ئه‌گه‌ر ئه‌م حه‌ز بكه‌ين دێ عه‌درى ب وان ڤه‌ به‌ينه‌ خوارێ، يان ئه‌م دێ پارچه‌يێن عه‌زابێ ب سه‌ر وان دا به‌رده‌ين. هندى د ڤێ چه‌ندێ دايه‌ نيشانه‌كا ئاشكه‌را ل سه‌ر شيانا مه‌ هه‌يه‌ بۆ هه‌ر به‌نییه‌كێ تۆبه‌ بكه‌ت و ل خودايێ خۆ بزڤڕت، وباوه‌رییێ ب ته‌وحيدا وى بينت، وپه‌رستنێ بۆ وى ب تنێ بكه‌ت.
و ب ڕاستى مه‌ پێغه‌مبه‌رينى وكيتاب وزانين دابوو داوودى، ومه‌ گۆتبوو چيا وته‌يران: ته‌سبيحاتان د گه‌ل وى ڤه‌گێرن، ومه‌ ئاسن بۆ وى نه‌رم كربوو، ڤێجا ئه‌و د ده‌ستى دا وه‌كى هه‌ڤيرى لێ هاتبوو وى چاوا دڤيا وه‌ لێ دكر.
كو تو -ئه‌ى داوود- كومزرییێن به‌رفره‌هـ وتمام چێ بكه‌، وخه‌له‌كێن وان موكم بێخه‌ به‌رێك، ووه‌سا بچويك چێ نه‌كه‌ كو ئه‌و كومزرى ب كێر به‌ڕه‌ڤانییێ نه‌ئێت، ووه‌سا مه‌زن ژى چێ نه‌كه‌ كو خودان نه‌شێت بكه‌ته‌ به‌ر خۆ، وتو وبنه‌مالا خۆ گوهدارییا خودێ بكه‌ن، هندى ئه‌زم ئه‌ز ب كارێ هوين دكه‌ن يێ بينه‌رم.
ومه‌ با بن ده‌ستى سوله‌يمانى كر ئه‌و با ژ سپێدێ حه‌تا نيڤرۆ قويناغا هه‌يڤه‌كێ دچوو، و ژ نيڤرۆ حه‌تا ئێڤارى قويناغا هه‌يڤه‌كێ دچوو ژ ڕێڤه‌ چوونا عه‌ده‌تى، ومه‌ سفر وه‌كى ئاڤى بۆ وى ڕۆن كربوو، تشتێ وى ڤيابا وى ژێ چێ دكر، ومه‌ ئه‌جنه‌ ژى بن ده‌ستى وى كربوون ب ئانه‌هییا خودێ ل به‌ر ده‌ستێ وى بوون كارێ وى ڤيابا وان بۆ دكر، وهه‌چییێ ژ وان خۆ ژ وێ فه‌رمانێ لا بده‌ت يا مه‌ لێ كرى كو گوهدارییا سوله‌يـمانییه‌ ئه‌م ژ عه‌زابا ئاگرێ هه‌لكرى دێ ب وى ده‌ينه‌ تامكرن.
هه‌ر تشته‌كێ سوله‌يمانى بڤێت ژ ئاڤاكرنا مزگه‌فتان بۆ عيباده‌تى، و ژ چێكرنا په‌يكه‌ران ژ شويشه‌ى وسفرى، وجهێن مه‌زن وه‌كى بركێن ئاڤێ، وديز وقازانێن ژ به‌ر مه‌زنییا وان نه‌ئێنه‌ لڤاندن، ئه‌جنان بۆ وى چێ دكرن، ومه‌ گۆته‌ بنه‌مالا داوودى: هوين شوكرا خودێ بكه‌ن سه‌را وى تشتێ وى دايه‌ هه‌وه‌، كو گوهدارییا وى بكه‌ن، وكێم ژبه‌نییێن من هه‌نه‌ گه‌له‌ك شوكرا خودێ بكه‌ن.
ڤێجا ده‌مێ مه‌ مرن ب سه‌ر سوله‌يمانى دا ئيناى، ژ خويركێ پێڤه‌تر كه‌سێ مرنا وى نيشا ئه‌جنان نه‌دا، خويركێ ژ وى گۆپالی خوار يێ وى پالێ خۆ دايه‌ سه‌ر، ئينا سوله‌يـمان كه‌فته‌ عه‌ردى، هنگى ئه‌جنان زانى كو ئه‌گه‌ر وان غه‌يب زانيبا ئه‌و نه‌ دمانه‌ د عه‌زابا ڕه‌زيلكه‌ر وكارێ نه‌خۆش دا؛ چونكى وان هزر دكر ئه‌و يێ ساخه‌. وئه‌ڤ ئايه‌ته‌ هندێ دگه‌هينت كو چو ڕاستى بۆ وێ هزرێ نينه‌ يا هنده‌ك هزر دكه‌ن كو ئه‌جنه‌ غه‌يبێ دزانن؛ چونكى ئه‌گه‌ر وان غه‌يب زانيبا دا زانن كو سوله‌يـمان يێ مرى، وئه‌و نه‌دمانه‌ د عه‌زابێ دا.
ب ڕاستى د ئاڤاهییێن ئويجاخا سه‌به‌ئییان دا ل (يه‌مه‌نێ) نيشانه‌ك ل سه‌ر شيانا مه‌ هه‌بوو: دو باغ ل لايێ ڕاستێ ويێ چه‌پێ، هوين ژ ڕزقێ خودايێ خۆ بخۆن، وشوكرا قه‌نجییا وى بكه‌ن؛ چونكى باژێرێ هه‌وه‌ يێ خودان ئاخ وهه‌وايه‌كێ باشه‌، وخودايێ هه‌وه‌ يێ باش گونه‌هـ ژێبره‌ بۆ هه‌وه‌.
ڤێجا وان پشت دا ئه‌مرێ خودێ، ئينا مه‌ لێمشتا دژوار يا كو چو خۆ ل به‌ر نه‌گرت ب سه‌ر وان دا هنارت ووێ لێمشتێ ئاڤبه‌ندا وان هه‌ڕفاند وبيستانێن وان خرابكرن، ومه‌ هه‌ردو باغێن وان يێن خودان به‌رهه‌م ب دو باغێن خودان به‌رهه‌مه‌كێ نه‌خۆش وته‌عل، وخودان هنده‌ك داروبارێ بێ به‌رهه‌م، وتشته‌كێ كێم ژ وێ دارا تێر سترى گوهاڕتن.
ئه‌ڤ گوهاڕتنا ژ باشییێ بۆ خرابییێ ژ به‌ر كوفرا وان بوو، وكو وان شوكرا خودێ نه‌كرى، وهه‌ما ژ وى پێڤه‌تر يێ زێده‌ ب ناڤ كوفرێ ڤه‌ چووى كه‌سه‌ك ب ڤێ عه‌زابێ مه‌ عه‌زاب نه‌دا.
و د ناڤبه‌را خه‌لكێ (سه‌به‌ئێ) دا -ل يه‌مه‌نێ- ووان گوندێن مه‌ به‌ره‌كه‌ت هاڤێتییێ -ل شامێ- هنده‌ك باژێرێن نێزيكى يه‌ك كو ل ڤى يێ دى بێته‌ديتـن مه‌ دابوون، ومه‌ ڕێڤه‌چوونا ل وان باژێران كربوو قويناغ قويناغ كو چو زه‌حمه‌ت پێڤه‌ نه‌ئێته‌ ديتن، ومه‌ گۆته‌ وان: چى گاڤا هه‌وه‌ بڤێت هوين ل ڤان باژێران هه‌ڕن ب شه‌ڤ بت يان ب ڕۆژ بت، پشت ڕاست وبێ ترس، نه‌ هوين تێنى دبن نه‌برسى.
ڤێجا ژ به‌ر سه‌رداچوونا وان ئه‌و ژ رحه‌تییێ وته‌ناهییێ تێر بوون ووان گۆت: خودايێ مه‌ تو باژێرێن مه‌ ژێك دوير بكه‌؛ دا سه‌فه‌را مه‌ د ناڤبه‌را وان دا دوير ببت، وئه‌م چو گوندێن ئاڤا د ڕێكا خۆ دا نه‌بينين، ووان ب كوفرا خۆ زۆردارى ل خۆ كر ڤێجا مه‌ ئه‌و تێبرن، ومه‌ ئه‌و كرنه‌ عيبره‌ت وسوحبه‌ت بۆ وان يێن ب دويڤ وان دا هاتين، ومه‌ ئه‌و باش پارچه‌ پارچه‌ كرن ووه‌لاتێ وان خراب كر، هندى د وێ دايه‌ يا ب سه‌ر (سه‌به‌ئێ) دا هاتى عيبره‌ته‌ك هه‌يه‌ بۆ هه‌ر يه‌كێ گه‌له‌ك صه‌برێ بكێشت، وگه‌له‌ك شوكرێ بكه‌ت.
و ب ڕاستى ئبليسى هزر كر كو ئه‌و دێ دوونده‌ها ئاده‌مى د سه‌ر دا به‌ت، وكو ئه‌و د بێ ئه‌مرییا خودێ دا دێ گوهدارییا وى كه‌ن، ڤێجا هزرا وى د ده‌ر حه‌قا وان دا دورست ده‌ركه‌فت، وان گوهدارییا وى كر وبێ ئه‌مرییا خودايێ خۆ كر ده‌سته‌كه‌كا ژ خودان باوه‌ران تێ نه‌بت.
وئبليسى چو ده‌سهه‌لات ل سه‌ر وان نه‌بوو ووى ب زۆرى ئه‌و كافر نه‌كربوون، به‌لكى حكمه‌تا خودێ د هندێ دا بوو ئه‌و وێ ل به‌ر وان شرين كه‌ت؛ دا ئه‌م بزانيـن كانێ كى دێ باوه‌رییێ ب قيامه‌تێ وخه‌لات وجه‌لاتێ ئينت وكى دێ يێ ژێ ب گومان بت. وخودايێ ته‌ ل سه‌ر هه‌ر تشته‌كى يێ پارێزڤانه.
تو -ئه‌ى موحه‌ممه‌د- بێژه‌ بوتپه‌رێسان: هوين گازى وان بكه‌ن يێن هوين هزر دكه‌ن ئه‌و شريكێن خودێنه‌، وهوين هه‌وجه‌يیێن خۆ بێژنێ، نێ ئه‌و د به‌رسڤا هه‌وه‌ نائێن، وهندى سه‌نگێ مێرییه‌كا هوير ل عه‌ردى وعه‌سمانى د ده‌ست وان دا نينه‌، ووان چو شريكاتى ژى د عه‌رد وعه‌سمانى دا نينه‌، وچو پشته‌ڤان بۆ خودێ د ناڤ وان دا نينن، به‌لكى خودێ ب تنێ‌یه‌ ئه‌و داين، وئه‌و ب تنێ‌یه‌ دئێته‌ په‌رستـن، و ژ وى پێڤه‌تر كه‌س يێ هێژاى په‌رستنێ نينه‌.
و ل نك خودێ مه‌هده‌را چو مه‌هده‌رچییان مفاى ناده‌ت بۆ وى نه‌بت يێ خودێ ده‌ستويرى بۆ داى. و ژ مه‌زنییا شيانا خودێ‌یه‌ ئه‌گه‌ر ئه‌و ب وه‌حییێ ئاخفت وخه‌لكێ عه‌سمانان گوهـ ل ده‌نگێ وى بوو هه‌مى ژ ترسان دا ڤه‌دله‌رزن، حه‌تا كو وه‌كى دلگرتنه‌كێ ب سه‌ر وان دا دئێت، ڤێجا ده‌مێ ترس ژ سه‌ر وان ڕادبت هنده‌ك ژ وان دبێژنه‌ هنده‌كان: خودايێ هه‌وه‌ چ گۆت؟ فريشته‌ دێ بێژن: وى ڕاستى گۆت، وئه‌وه‌ يێ ب خۆ وده‌سهه‌لات وبهايێ خۆ يێ بلند، و د سه‌ر هه‌ر تشته‌كى ڕا يێ مه‌زن.
تو بێژه‌ بوتپه‌رێسان: كى ب بارانێ ڕزقى ژ عه‌سمانان دده‌ته‌ هه‌وه‌، و ب شينكاتى ومه‌عده‌نى ڕزقى ژ عه‌ردى دده‌ته‌ هه‌وه‌؟ مسۆگه‌ر ئه‌و دێ بێژن: خودێ‌یه‌، وئه‌گه‌ر ئه‌و وێ نه‌بێژن ژى تو بێژه‌ وان: خودێ‌یه‌ يێ ڕزقده‌هـ، ويه‌ك ژ هه‌ردو ده‌سته‌كان ئه‌م يان هوين يێن ل سه‌ر هيدايه‌تێ، يان يێن د به‌رزه‌بوونه‌كا ئاشكه‌را دا نقۆ بووين.
تو بێژه‌: پسيارا گونه‌هێن مه‌ ژ هه‌وه‌ نائێته‌كرن، وپسيارا كريارێن هه‌وه‌ ژى ژ مه‌ نائێته‌كرن؛ چونكى ئه‌م ژ هه‌وه‌ وكوفرا هه‌وه‌ دبه‌رينه‌.
تو بێژه‌: خودايێ مه‌ دێ مه‌ وهه‌وه‌ پێكڤه‌ ل ڕۆژا قيامه‌تێ كۆم كه‌ت، پاشى دێ ب دادییێ حوكمى د ناڤبه‌را مه‌ وهه‌وه‌ دا كه‌ت، وئه‌وه‌ ڤه‌كه‌ر يێ حوكمى د ناڤبه‌را به‌نییێن خۆ دا دكه‌ت، يێ پڕزانا ب وى حوكمێ دڤێت بێته‌كرن، و ب حالێ به‌نییێن خۆ، تشته‌ك ل به‌ر وى به‌رزه‌ نابت.
تو بێژه‌: كانێ هوين ب ده‌ليل وهێجه‌ت ڤه‌ وان نيشا من بده‌ن يێن هه‌وه‌ داينه‌ د گه‌ل خودێ و د په‌رستنێ دا كرينه‌ شريكێن وى، ئه‌رێ وان تشته‌ك ئافراندییه‌؟ نه‌خێر مه‌سه‌له‌ يا وه‌سا نينه‌ وه‌كى وان گۆتى، به‌لكى ئه‌و ب تنێ‌یه‌ يێ ب دورستى په‌رستـن بۆ دئێته‌كرن، د تۆلستاندنا خۆ دا يێ زاله‌، و د گۆتن وكريار وڕێڤه‌برنێ دا يێ كاربنه‌جهه‌.
وهه‌ما مه‌ تو بۆ مروڤان هه‌مییان يێ هنارتى دا مزگينییێ ب خێرا خودێ بده‌ى، وترساندنا ژ عه‌زابا وى بكه‌ى، به‌لێ پترییا مرۆڤان حه‌قییێ نزانن، له‌و پشت دده‌نێ.
وئه‌ڤ بوتپه‌رێسه‌ بۆ تڕانه‌ پێكرن دبێژن: ئه‌و ژڤانێ هوين گه‌فێ پێ ل مه‌ دكه‌ن كو خودێ دێ مه‌ وهه‌وه‌ تێدا كۆم كه‌ت، وحوكمى د ناڤبه‌را مه‌ دا كه‌ت كه‌نگییه‌، ئه‌گه‌ر هوين دڕاستگۆنه‌ د وێ گه‌فێ دا يا هوين ل مه‌ دكه‌ن؟
تو بێژه‌ وان: ژڤانه‌ك بۆ هه‌وه‌ هه‌يه‌، كو ژڤانێ ڕۆژا قيامه‌تێیه‌، هه‌ر دێ ئێت نه‌ ده‌مه‌كى هوين ژێ دئێنه‌ پاشڤه‌برن دا تۆبه‌ بكه‌ن، ونه‌ ده‌مه‌كى هوين ژێ دئێته‌ پێش ئێخستـن بۆ عه‌زابدانێ. ڤێجا هوين ژ وێ ڕۆژێ بترسن، وكارێ خۆ بۆ بكه‌ن.
وئه‌وێن كافر بووين گۆت: ئه‌م قه‌ت باوه‌رییێ ب ڤێ قورئانێ نائينيـن و ب وان كيتابان ژى يێن به‌رى وێ هاتين، ووان كوفر ب هه‌مى كيتابێن خودێ كر. وئه‌گه‌ر تو -ئه‌ى موحه‌ممه‌د- ببينى ده‌مێ زۆردار ل نك خودايێ خۆ دئێنه‌ ڕاوه‌ستاندن، دان وستاندنێ د ناڤبه‌را خۆ دا دكه‌ن، هه‌ر يه‌ك گازندێ ژ يێ دى دكه‌ت، تو دێ تشته‌كێ كرێت بينى، ئه‌وێن هاتينه‌ لاوازكرن دبێژنه‌ وان يێن خۆ مه‌زن دكر -كو سه‌رۆكێن وانه‌-: ئه‌گه‌ر نه‌ ژ به‌ر هندێ با كو هه‌وه‌ به‌رێ مه‌ ژ هيدايه‌تێ وه‌رگێڕا بوو ئه‌م دا باوه‌رییێ ب خودێ وپێغه‌مبه‌رێ وى ئينين.
سه‌رۆكان گۆته‌ وان يێن هاتينه‌ لاوازكرن: ئه‌رێ ما مه‌ به‌رێ هه‌وه‌ ژ هيدايه‌تێ دابوو پاش پشتى ئه‌و بۆ هه‌و هاتى؟ به‌لكى هوين دتاوانبار بوون ده‌مێ هوين ب دلێ خۆ هاتينه‌ د كوفرێ دا.
وئه‌وێن هاتينه‌ لاوازكرن گۆته‌ سه‌رۆكێن خۆ: نێ خرابخوازییا هه‌وه‌ يا ب شه‌ڤ وڕۆژ ئه‌و بوو ئه‌م تێبرين، ده‌مێ هه‌وه‌ ژ مه‌ دخواست ئه‌م كوفرێ ب خودێ بكه‌ين، و د په‌رستنێ دا هنده‌ك شريكان بۆ وى بدانين، وهه‌ردو ده‌سته‌كان ده‌مێ ئه‌و عه‌زاب ديتى يا كو بۆ وان هاتییه‌ ئاماده‌كرن كول وكه‌سه‌ر داكرن، ومه‌ قه‌يد كرنه‌ د ستويێن وان دا يێن كافر بووين، هه‌ما ژ به‌ر كوفرا وان ب خودێ وكرنا وان بۆ خرابییان د دنيايێ دا ئه‌ڤ عه‌زابه‌ بۆ وان هه‌يه‌. وگه‌فه‌كا مه‌زن د ڤێ ئايه‌تێ دا هه‌يه‌ بۆ وان يێن دويكه‌فتنا سه‌رۆك ومه‌زنێن سه‌رداچووى دكه‌ن.
ومه‌ پێغه‌مبه‌ره‌ك د گونده‌كى دا نه‌هنارتییه‌ به‌رێ وان بده‌ته‌ ته‌وحيدا خودێ وپه‌رستنا وى ب تنێ ئه‌گه‌ر ئه‌وێن د خۆشییان دا نقۆبووين ژ خه‌لكێ وان گوندان نه‌گۆت بت: هندى ئه‌مێن ئه‌م ب وى تشتى يێ هوين -گه‌لی پێغه‌مبه‌ران- پێ هاتين دكافرين.
ووان گۆت: مال وعه‌يالێ مه‌ ژ يێ هه‌وه‌ پتره‌، وخودێ ئه‌ڤ قه‌نجییه‌ يێن داينه‌ مه‌ چونكى ئه‌و ژ مه‌ يێ ڕازییه‌، ونه‌ ل دنيايێ ونه‌ ل ئاخره‌تێ ئه‌م نائێينه‌ عه‌زابدان.
تو -ئه‌ى موحه‌ممه‌د- بێژه‌ وان: هندى خودايێ منه‌ د دنيايێ دا ڕزقى بۆ وى به‌رفره‌هـ دكه‌ت يێ وى بڤێت، و ل سه‌ر وى به‌رته‌نگ دكه‌ت يێ وى بڤێت، نه‌ چونكى يێ ژێ ڕازییه‌ يان نه‌، به‌لكى ئه‌و ڤێ چه‌ندێ بۆ جه‌ڕباندن دكه‌ت، به‌لێ پترییا مرۆڤان نزانن كو ئه‌و جه‌ڕباندنه‌كه‌ ژ خودێ بۆ وان؛ چونكى ئه‌و هزرا خۆ ناكه‌ن.
ونه‌ مالێ هه‌وه‌ ونه‌ عه‌يالێ هه‌وه‌يه‌ هه‌وه‌ نێزيكى مه‌ دكه‌ت، وده‌ره‌جێن هه‌وه‌ بلند دكه‌ت، به‌لێ هه‌چییێ باوه‌رییێ ب خودێ بينت وچاكییێ بكه‌ت ئه‌وان خێره‌كا دوقات بۆ هه‌يه‌، وخێر ب ده‌هانه‌ وهندى خودێ حه‌ز بكه‌ت زێده‌تر لێ دكه‌ت، وئه‌و د ژۆرێن به‌حه‌شتێ يێن بلند دا دڕحه‌ت وته‌نانه‌ ژ عه‌زابێ ومرنێ ونه‌خۆشییان.
وئه‌وێن به‌رگه‌ڕيانێ دكه‌ن دا ئايه‌تێن مه‌ پويچ بكه‌ن، وبه‌رێ خه‌لكى ژ ڕێكا خودێ بده‌نه‌ پاش ودا مه‌ بێزار بكه‌ن، ئه‌وێن هه‌ ڕۆژا قيامه‌تێ د عه‌زابێ دانه‌، زه‌بانى دێ ل نك وان ئاماده‌ بن، وئه‌و ژێ ده‌رناكه‌ڤن.
تو -ئه‌ى موحه‌ممه‌د- بێژه‌ ڤان يێن ب مال وعه‌يالێ خۆ خڕياين: هندى خودايێ منه‌ ڕزقى بۆ وى به‌رفره‌هـ دكه‌ت يێ وى بڤێت ژ به‌نییێن خۆ، و ل سه‌ر وى به‌رته‌نگ دكه‌ت يێ وى بڤێت؛ ژ به‌ر حكمه‌ته‌كا ئه‌و پێ دزانت، وچى تشته‌كێ هوين خه‌رج بكه‌ن ژ وى يێ فه‌رمان پێ ل هه‌وه‌ هاتییه‌كرن ئه‌و د دنيايێ دا دێ بۆ هه‌وه‌ به‌ده‌ل ڤه‌ كه‌ت، و ل ئاخره‌تێ خێرێ دێ ده‌ته‌ هه‌وه‌، وخودێ‌یه‌ چێترينێ ڕزقده‌هان، ڤێجا هوين داخوازا ڕزقى بۆ خۆ ژ وى ب تنێ بكه‌ن، وئه‌گه‌رێن داخوازا ڕزقى يێن فه‌رمان پێ ل هه‌وه‌ هاتییه‌ كرن بۆ خۆ ب جهـ بينن.
وتو -ئه‌ى موحه‌ممه‌د- به‌حسێ وێ ڕۆژێ بكه‌ يا خودێ بوتپه‌رێسان وئه‌و ملياكه‌تێن وان په‌رستـن بۆ دكر تێدا كۆم دكه‌ت، پاشى ئه‌و دبێژته‌ ملياكه‌تان: ئه‌رێ ئه‌وێن هه‌ په‌رستنا هه‌وه‌ دكر؟
ملياكه‌تان گۆت: ئه‌ى خودا ئه‌م ته‌ پاك وپيرۆز دكه‌ين كو ته‌ شريكه‌ك د په‌رستنێ دا هه‌بت، تو سه‌ركارێ مه‌يى يێ ئه‌م گوهدارى وپه‌رستنێ بۆ وى ب تنێ دكه‌ين، نێ ڤان په‌رستنا شه‌يتانان دكر، پترییا وان باوه‌رى پێ هه‌بوو وگوهدارى بۆ دكر.
ڤێجا ل ڕۆژا حه‌شرێ ئه‌وێن په‌رستن بۆ دهاته‌كرن نه‌شێن نه‌ مفاى نه‌ زيانێ بگه‌هيننه‌ وان يێن په‌رستنا وان دكر، وئه‌م دێ بێژينه‌ وان يێن ب شركێ وگونه‌هان زۆردارى ل خۆ كرى: تام بكه‌نه‌ عه‌زابا وى ئاگرێ هه‌وه‌ دره‌و پێ دكر.
وئه‌گه‌ر ئايه‌تێن خودێ ئاشكه‌را بۆ كافرێن (مه‌كه‌هێ) بێنه‌ خواندن، ئه‌و دێ بێژن: هه‌ما موحه‌ممه‌دى دڤێت به‌رێ هه‌وه‌ ژ په‌رستنا وان خوداوه‌ندان وه‌رگێڕت يێن بابێن هه‌وه‌ په‌رستن بۆ دكر، ووان گۆت: هـه‌مـا ئه‌ڤ قورئانا تو بۆ مه‌ دخوينى -ئه‌ى موحه‌ممه‌د- دره‌وه‌كه‌ ته‌ ژ نك خۆ يا چێكرى، وئه‌و نه‌ ژ نك خودێ‌یه‌، وده‌مێ قورئان بۆ كافران هاتى وان گۆت: هه‌ما ئه‌ڤه‌ سێره‌به‌ندییه‌كا ئاشكه‌رايه‌.
ومه‌ به‌رى قورئانێ چو كتێب بۆ ڤان كافران نه‌ ئينابوونه‌ خوارێ بێژنه‌ وان ئه‌ڤا موحه‌ممه‌د بۆ وان پێ هاتى سێره‌به‌ندییه‌، ومه‌ به‌رى ته‌ -ئه‌ى موحه‌ممه‌د- چو پێغه‌مبه‌ر بۆ وان نه‌هنارتبوون وان ژ عه‌زابا مه‌ بترسينن.
وئه‌و ملله‌تێن به‌رى وان ژى وه‌كى عاد وثه‌موودییان پێغه‌مبه‌رێن مه‌ دره‌وين ده‌رێخست بوون، وئه‌و كافرێن (مه‌كه‌هێ) نه‌گه‌هشتينه‌ ده‌هێكا وێ هێز وعه‌يال بۆشى ودڕژییێ يا مه‌ دايه‌ ملله‌تێن بۆرى، ڤێجا وان پێغه‌مبه‌رێن من دره‌وين ده‌رێخستـن د وى تشتى دا يێ ئه‌و بۆ وان پێ هاتيـن ئينا من ئه‌و تێبرن، ڤێجا نه‌ڕازيبوون وعه‌زابا من بۆ وان يا چاوا بوويه‌؟
تو -ئه‌ى موحه‌ممه‌د- بێژه‌ ڤان دره‌وپێكه‌رێن ڕكدار: هه‌ما ب تشته‌كى ب تنێ ئه‌ز شيره‌تێ ل هه‌وه‌ دكه‌م كو هوين د فه‌رمانا خودێ دا دو دووه‌ ويه‌ك يه‌كه‌ ڕابن، پاشى هوين هزرێن خۆ د حالێ هه‌ڤالێ خۆ پێغه‌مبه‌رێ خودێ دا -سلاڤ لێ بن- و د وى تشتى دا يێ بۆ وى هاتییه‌ پالدان بكه‌ن، چو ديناتى ل نك وى نينه‌، وهه‌ما ب تنێ ئه‌و هه‌وه‌ هشيار دكه‌ت، و ژ عه‌زابا جه‌هنه‌مێ دترسينت به‌رى هوين تام بكه‌نه‌ گه‌رما وێ.
تو -ئه‌ى موحه‌ممه‌د- بێژه‌ كافران: سه‌را وێ خێرێ يا ئه‌ز بۆ هه‌وه‌ پێ هاتيم من پسيارا چو كرێیان ژ هه‌وه‌ نه‌كرییه‌، هندى كرێیا منه‌ يا ئه‌ز بۆ چاڤه‌ڕێ هه‌ما ل سه‌ر خودێ‌یه‌ ئه‌وێ ب كارێ من ويێ هه‌وه‌ ئاگه‌هدار، تشته‌ك ل به‌ر وى به‌رزه‌ نابت وئه‌و جزايێ هه‌ر يه‌كى ب دورستى دده‌تێ.
تو -ئه‌ى موحه‌ممه‌د- بێژه‌ وى يێ باوه‌رییێ ب ته‌وحيدێ وپه‌ياما ئيسلامێ نه‌ئينت: هندى خودايێ منه‌ ده‌ليلێن ڕاستییێ د نه‌ڕاستییێ وه‌ردكه‌ت، ڤێجا نه‌ڕاستییێ پويچ وڕسوا دكه‌ت، وخودێ پڕزانايێ تشتێ نه‌به‌رچاڤه‌، چو تشت نه‌ ل عه‌ردى ونه‌ ل عه‌سمانى ل به‌ر وى به‌رزه‌ نابت.
تو -ئه‌ى موحه‌ممه‌د- بێژه‌: حه‌قى وشريعه‌تێ مه‌زن ژ نك خودێ هاتییه‌، ونه‌حه‌قى چوو وده‌سهه‌لاتا وێ نه‌ما، ڤێجا تشته‌ك د ده‌ستێ نه‌حه‌قییێ دا نه‌ما ئه‌و بينت وببه‌ت.
تو بێژه‌: ئه‌گه‌ر ئه‌ز به‌رێ خۆ ژ حه‌قییێ وه‌رگێڕم گونه‌ها من ل سه‌ر منه‌، وئه‌گه‌ر ئه‌ز بمينمه‌ ل سه‌ر حه‌قییێ ئه‌و ژ به‌ر وێ وه‌حییێ‌يه‌ يا خودێ بۆ من دهنێرت، هندى خودايێ منه‌ گوهدێرێ وێ گۆتنێ‌یه‌ يا ئه‌ز دبێژمه‌ هه‌وه‌، يێ نێزيكى وییه‌ يێ دوعایان ژێ بكه‌ت.
وئه‌گه‌ر تو ببينى ده‌مێ كافر عه‌زابا خودێ دبينن وژێ دبزديێن، تو دێ تشته‌كێ مه‌زن بينى، ڤێجا چو قورتال بوون وڕه‌ڤ بۆ وان نابن، وئه‌و ژ جهه‌كێ نێزيك هاتنه‌گرتن وبۆ ئاگرى هاتنه‌برن.
وكافران -ده‌مێ عه‌زاب ديتى- گۆت: مه‌ باوه‌رى ئينا، وچاوا ئه‌و دێ شێن ل ئاخره‌تێ باوه‌رییێ ب ده‌ست خۆڤه‌ ئينن و ژ جهه‌كێ دوير وێ ب ده‌ست خۆ ئێخن؟ ب ڕاستى ئه‌و وئه‌و ژێك هاتنه‌ ڤه‌قه‌تاندن؛ چونكى جهێ باوه‌رییێ دنيايه‌، ووان ل دنيايێ باوه‌رى نه‌ئينا بوو.
و ب ڕاستى وان د دنيايێ دا كوفر ب حه‌قییێ كربوو، وپێغه‌مبه‌ر دره‌وين ده‌رێخست بوون، ووان ژ جهه‌كێ دوير ژ حه‌قییێ هزرێن به‌رگومان دكرن، وان چو هێجه‌ت ل سه‌ر ڤان هزران نه‌بوون، وه‌كى وى يێ ژ دوير ڤه‌ ستێركێ ل ئارمانجێ بگرت و ل ئارمانجێ نه‌ده‌ت.
و د ناڤبه‌را كافران ووى تشتى دا يێ وان دڤێت -ژ تۆبه‌كرنێ وزڤڕينا بۆ دنيايێ دا كو باوه‌رییێ بينن- هاته‌ ڤه‌قه‌تاندن، وه‌كى كو خودێ د گه‌ل كافرێن ملله‌تێن بۆرى يێن وه‌كى وان كرى، هندى ئه‌و بوون ل دنيايێ ئه‌و د مه‌سه‌لا پێغه‌مبه‌ر وقيامه‌ت وحيسابێ دا ب گومان بوون، گومانه‌كا وان دودل بكه‌ت، له‌و وان باوه‌رى نه‌ئينا.
حه‌مدا ته‌كووز بۆ خودێ بت ئافرانده‌ر وداهێنه‌رێ عه‌سمانان وعه‌ردى، يێ فريشته‌ بۆ وان به‌نییێن خۆ هنارتين يێن وى دڤێن؛ دا ئه‌مر وفه‌رمانا وى بگه‌هيننه‌ وان، و شيانا وى يا مه‌زنه‌ كو وى بۆ فڕينێ ملياكه‌ت كرينه‌ خودان چه‌نگێن دودو وسێ سێ وچارچار؛ دا ئه‌و ئه‌مرێ خودێ بگه‌هينن، تشتێ خودێ بڤێت ئه‌و د چێكرییێن خۆ دا زێده‌ دكه‌ت. هندى خودێ‌یه‌ ل سه‌ر هه‌ر تشته‌كى يێ خودان شيانه‌، چو ل به‌ر وى ئاسێ نابت.
هه‌ر قه‌نجییه‌كا خودێ بده‌ته‌ مرۆڤان چ ڕزقه‌ك بت ژ باران وساخله‌مییێ يان هه‌ر قه‌نجییه‌كا دى بت، كه‌س نه‌شێت ڕێكێ ل ڤێ دلۆڤانییێ بگرت، وهه‌ر قه‌نجییه‌كا ئه‌و بگرت كه‌س نه‌شێت ڕێكێ بۆ ڤه‌كه‌ت. وئه‌وه‌ زالێ هه‌ر تشته‌كى دئێخته‌ بن ده‌ستێ خۆ، يێ كاربنه‌جهـ ئه‌وێ ل دويڤ حكمه‌تا خۆ دلۆڤانییێ دگرت وبه‌ردده‌ت.
گه‌لی مرۆڤان هوين ب ئه‌زمانى ودلی  وێ قه‌نجییا خودێ ل بيرا خۆ بينن يا وى د گه‌ل هه‌وه‌ كرى، ژبلی خودێ چو ئافرانده‌ر بۆ هه‌وه‌ نينن بارانێ ژ عه‌سمانى بده‌ته‌ هه‌وه‌، وئاڤێ ومه‌عده‌ن وشينكاتى ژ عه‌ردى بده‌ته‌ هه‌وه‌. ژ وى پێڤه‌تر چو خودايێن ڕاست نينن ئه‌و يێ بێ شريكه‌، ڤێجا چاوا هوين به‌رێ خۆ ژ ته‌وحيد وپه‌رستنا وى وه‌ردگێڕن؟
وئه‌گه‌ر ملله‌تێ ته ‌-ئه‌ى موحه‌ممه‌د- ته‌ دره‌وين ده‌ربێخن ب ڕاستى به‌رى ته‌ ژى دره‌و ب پێغه‌مبه‌ران هاتبووكرن، و ل ئاخره‌تێ هه‌مى كار بۆ نك خودێ دئێنه‌ زڤڕاندن، ڤێجا ئه‌و هه‌ر يه‌كى وى جزاى دده‌تێ يێ ئه‌و ژ هه‌ژى. و د ڤێ چه‌ندێ دا صه‌برئينانه‌ك بۆ پێغه‌مبه‌رى -سلاڤ لێ بن- هه‌يه‌.
ئه‌ى گه‌لی مرۆڤان هندى ئه‌و سۆزه‌ يا خودێ داى ب ڕابوونا قيامه‌تێ ودانا خێرێ وعه‌زابێ يا ڕاسته‌ وهه‌ر دێ ب جهـ ئێت، ڤێجا ژينا دنيايێ ب خۆشى وپێتڤییێن خۆ ڤه‌ بلا هه‌وه‌ نه‌خاپينت، وبلا شه‌يتان هه‌وه‌ نه‌خاپينت و ژ خودێ نه‌كه‌ت.
هندى شه‌يتانه‌ بۆ مرۆڤان دوژمنه‌، ڤێجا هوين ژى وى ب دوژمن بۆ خۆ بزانن وگوهدارییا وى نه‌كه‌ن، هه‌ما ئه‌و دويكه‌فتییێن خۆ بۆ به‌رزه‌بوونێ گازى دكه‌ت، دا ئه‌و ببنه‌ ژ خه‌لكێ ئاگرى.
ئه‌وێن كوفر ب ته‌وحيدا خودێ كرى و ب وى تشتى يێ پێغه‌مبه‌رێن وى پێ هاتين عه‌زابه‌كا دژوار ل ئاخره‌تێ بۆ وان هه‌يه‌، وئه‌وێن باوه‌رى ب خودێ وپێغه‌مبه‌رێ وى ئيناى وچاكى كرين ڤه‌شارتنا گونه‌هان وخێره‌كا مه‌زن، كو به‌حه‌شته‌، بۆ وان هه‌يه‌.
ئه‌رێ ڤێجا هه‌چییێ شه‌يتانى كارێن وى يێن خراب ژ گونه‌هێ وكوفرێ وشركێ ل به‌ر وى خه‌ملاندين ڤێجا وى ئه‌و جوان وتازه‌ ديتن، ما دێ وه‌كى وى بت يێ خودێ به‌رێ وى دايه‌ هيدايه‌تێ، ووى باشى وخرابى ژێك ڤاڤارتن؟ هندى خودێ‌یه‌ وى ژ به‌نییێن خۆ به‌رزه‌ دكه‌ت يێ وى بڤێت، وبه‌رێ وى دده‌ته‌ هيدايه‌تێ يێ وى بڤێت، ڤێجا تو سه‌را كوفرا ڤان سه‌رداچوويان خۆ ژ قه‌هران دا نه‌كوژه‌، هندى خودێ‌یه‌ ب كرێته‌ كارێ وان يێ زانايه‌ و ب خرابترين جزاى دێ وان جزا ده‌ت.
وخودێ‌یه‌ با هنارتى وعه‌ور پێ ئاراندين، ڤێجا مه‌ ئه‌و عه‌ور هاژۆتنه‌ جهه‌كێ هشك، وباران لێ باراند، وپشتى عه‌رد هشك بووى مه‌ ئه‌و ب شينكاتى زێندى كره‌ڤه‌، ووه‌كى ڤێ زێنديكرنێ خودێ ل ڕۆژا قيامه‌تێ مرییان زێندى دكه‌ته‌ڤه‌.
هه‌چییێ سه‌رفه‌رازییا دنيايێ يان يا ئاخره‌تێ بڤێت بلا ئه‌و وێ ژ خودێ بخوازت؛ چونكى سه‌رفه‌رازى هه‌مى يا خودێ‌یه‌، وئه‌و ب گوهدارییا ئه‌مرێ خودێ ب ده‌ست خودانى دكه‌ڤت، وهه‌چییێ خۆ ب مرۆڤان سه‌رفه‌راز بكه‌ت خودێ دێ وى ڕه‌زيل كه‌ت، ويێ خۆ ب خودێ سه‌رفه‌راز بكه‌ت خودێ دێ وى سه‌رفه‌راز كه‌ت، زكرێ خودێ ب نك وى ڤه‌ بلند دبت وئه‌و كارێ چاك بلند دكه‌ت. وئه‌وێن خرابییان ب ده‌ست خۆ ڤه‌ دئينن عه‌زابه‌كا دژوار بۆ وان هه‌يه‌، وفه‌ند وفێلا وان پويچ دبت وچو مفاى ناگه‌هينته‌ وان.
وخودێ بابێ هه‌وه‌ ئاده‌م ژ ئاخێ ئافراند، پاشى دوونده‌ها وى ژ چپكه‌كا ئاڤێ يا لاواز زێده‌كر، پاشى كرنه‌ نێر ومێ. وبێى زانينا وى يـه‌كـا مێ تشته‌كى هل ناگرت ونادانت، وژییێ يه‌كى درێژ نابت، وكورت ژى نابت ئه‌گه‌ر د نڤيسنه‌كا ل نك وى دا نه‌بت، كو له‌وحێ پاراستییه‌، به‌رى دايكا وى وى هلگرت. خودێ ئه‌و هه‌مى هژمارتییه‌ وبه‌رى چێ بكه‌ت زانییه‌، وچويێ ل وێ زێده‌ ناكه‌ت يا وى نڤيسى وچويێ ژێ كێم ناكه‌ت. هندى ئافراندن وزانين ونڤيسينا حالێ هه‌وه‌يه‌ د له‌وحێ پاراستى دا تشته‌كێ ب ساناهییه‌ ل سه‌ر خودێ.
وهه‌ردو ده‌ريا وه‌كى يه‌ك نينن: ئه‌ڤه‌ گه‌له‌ك يا شرينه‌، وخۆش د گه‌روییێ دا دچت وتێنكا مرۆڤى دشكێنت، وئه‌ڤه‌ خويێ‌یه‌ وگه‌له‌ك يا سويره‌، و ژ هه‌ردو ده‌ريايان هوين ماسییێن خۆش وته‌ڕ دخون، وهوين چه‌كى بۆ خۆ ژێ دئيننه‌ ده‌رێ، كو لوئلوء ومه‌رجانه‌، وهوين دكه‌نه‌ به‌ر خۆ، وتو گه‌مییان د ده‌ريايێ دا دبينى ئاڤێ دبڕن؛ دا هوين ب ڕێكا بازرگانییێ ژ ڕزقێ خودێ بخوازن. وئه‌ڤه‌ نيشانه‌كه‌ ل سه‌ر شيانا خودێ وته‌وحيدا وى؛ ودا به‌لكى هوين شوكرا خودێ سه‌را ڤان قه‌نجییان بكه‌ن يێن وى د گه‌ل هه‌وه‌ كرين.
وخودێ هنده‌كێ ژ ده‌مێ شه‌ڤێ دكه‌ته‌ د ناڤ ڕۆژێ دا، ڤێجا هندى ژ شه‌ڤێ كورت بووى هند ل ڕۆژێ درێژ دبت، وهنده‌كێ ژ ده‌مێ ڕۆژێ دكه‌ته‌ د ناڤ شه‌ڤێ دا، ڤێجا هند ژ ڕۆژێ كورت دبت هندى كرییه‌ د ناڤ شه‌ڤێ دا، ووى ڕۆژ وهه‌يڤ بن ده‌ست كرينه‌، هه‌ردو بۆ ده‌مه‌كێ ده‌سنيشانكرى ب ڕێڤه‌ دچن، ئه‌وێ ئه‌ڤه‌ كرى خودێ‌یه‌ خودايێ هه‌وه‌ يێ كو ملك هه‌مى يێ وییه‌، وئه‌وێن هوين ژبلی خودێ په‌رستنێ بۆ دكه‌ن هندى وى په‌ڕكى يێ ب سه‌ر به‌ركێ خورمێ ڤه‌ د ده‌ست دا نينه‌.
ئه‌گه‌ر هوين -ئه‌ى گه‌لی مرۆڤان- گازى ڤان تشتان بكه‌ن يێن هوين ژبلی خودێ دپه‌رێسن وان گوهـ ل گازییا هه‌وه‌ نابت، وئه‌گه‌ر خۆ وان گوهـ لێ ببت ژى ئه‌و به‌رسڤا هه‌وه‌ ناده‌ن، وڕۆژا قيامه‌تێ ئه‌و خۆ ژ هه‌وه‌ به‌رى دكه‌ن، وكه‌س ژ خودايێ پڕزانا وشاره‌زا ڕاستتر بۆ ته ‌-ئه‌ى موحه‌ممه‌د- نابێژت.
ئه‌ى گه‌لی مرۆڤان هوين د هه‌مى تشتان دا هه‌وجه‌ى خودێنه‌، ده‌مه‌كێ ب تنێ ژى هوين ژ وى دبێ منه‌ت نابن، وئه‌و ژ مرۆڤان و ژ هه‌مى تشتان يێ بێ منه‌ته‌، د ذات وناڤ وسالۆخه‌تێن خۆ دا يێ هێژاى مه‌دحانه‌.
ئه‌گه‌ر خودێ بڤێت گه‌لی مرۆڤـان دێ هه‌وه‌ تێ به‌ت، ودێ ملله‌ته‌كێ دى ئينت ژ هـه‌وه‌ پـتر يێ گـوهـدار بـت بۆ خـودێ.
وتێبرنا هه‌وه‌ ودانا هنده‌كێن دى ژبـلی  هـه‌وه‌ ل سـه‌ر خـودێ يا ئاسـێ نينه‌، به‌لكى گه‌له‌ك يا ب ساناهییه‌.
ونه‌فسه‌كا گونه‌هكار گونه‌ها نه‌فسه‌كا دى هل ناگرت، وئه‌گه‌ر نه‌فسه‌كا بارێ وێ ب گونه‌هان گران پسيارا يه‌كى بكه‌ت دا هنده‌ك گونه‌هێن وێ هارى هلگرت ئه‌و كه‌سێ نابينت تشته‌كى ژێ هارى هلگرت، ئه‌گه‌ر خۆ ئه‌وێ ئه‌و داخوازێ ژێ دكه‌ت مرۆڤه‌كێ وێ يێ نێزيك ژى بت وه‌كى بابێ يان براى. هه‌ما تو -ئه‌ى موحه‌ممه‌د- وان دترسينى يێن ژ عه‌زابا خودايێ خۆ دترسن بێى كو ئه‌و وێ ببينن، و ب دورستى ب كرنا نڤێژێ ڕادبن. وهه‌چییێ خۆ ژ شركێ وگونه‌هان پاڤژ بكه‌ت هه‌ما ئه‌و خۆ بۆ خۆ پاقژ دكه‌ت. ودويماهییا هه‌مى چێكرییان بۆ نك خودێ‌یه‌، وهه‌ر يه‌ك كانێ هێژاى چ جزايه‌ ئه‌و دێ وى ده‌تێ.
وئه‌وێ ژ دينێ خودێ كۆره‌، ويێ ب چاڤ يێ كو ڕێكا ڕاست دبينت و ل دويڤ دچت وه‌كی یه‌ك نابن.
وتارياتییێن كوفرێ وڕۆناهییا باوه‌رییێ.
وسيبه‌ر وبايێ گه‌رم.
وئه‌وێن دلێن وان ب باوه‌رییێ دزێندى ويێن دلێن وان ب كوفرێ دمرى وه‌كى يه‌ك نابن. هندى خودێ‌یه‌ يێ وى بڤێت وه‌سا ده‌نگى دگه‌هينتێ كو تێ بگه‌هت وقه‌بويل بكه‌ت، وتو -ئه‌ى موحه‌ممه‌د- نه‌شێى ده‌نگى بگه‌هينییه‌ وان يێن د گۆڕان دا، ڤێجا كا چاوا تو ده‌نگێ خۆ ناگه‌هينییه‌ مرییێن گۆڕان وه‌سا تو ده‌نگێ خۆ ناگه‌هينییه‌ ڤان كافرێن دل مرى ژى.
هه‌ما ب تنێ تو پێغه‌مبه‌ره‌كى وان ژ غه‌زه‌با خودێ دترسينى.
هندى ئه‌مين مه‌ تو ب حه‌قییێ يێ هنارتى، كو باوه‌رییا ب خودێ وشريعه‌تێ وییه‌، تو مزگينییێ ب به‌حه‌شتێ دده‌يه‌ وى يێ باوه‌رییێ ب ته‌ دئينت وكارى ب ڕێبازا ته‌ دكه‌ت، وتو وى دترسينى يێ دره‌وێ ب ته‌ بكه‌ت وگوهدارییا ته‌ نه‌كه‌ت. وملله‌ته‌ك نينه‌ پێغه‌مبه‌ره‌ك بۆ نه‌هات بت وان ژ كوفرێ وسه‌رداچوونێ بترسينت.
وئه‌گه‌ر ئه‌ڤ بوتپه‌رێسه‌ ته‌ دره‌وين ده‌ربێخن ب ڕاستى يێن به‌رى وان ژى ئه‌و پێغه‌مبه‌رێن ب موعجزه‌يێن ئاشكه‌را بۆ وان هاتين دره‌وين ده‌رێخست بوون، وئه‌و ب وان كيتابان بۆ وان هات بوون يێن گه‌له‌ك حوكم تێدا، و ب وێ كيتابێ يا گه‌ش يا كو ڕێكا باشى وخرابییێ بۆ وان ئاشكه‌را دكه‌ت.
پاشى ب گه‌له‌ك ڕه‌نگێن عه‌زابێ من ئه‌و گرتن يێن كافر بووين، ڤێجا تو به‌رێ خۆ بدێ كانێ نه‌ڕازيبوونا من ل سه‌ر كارێ وان وعه‌زابا من يا ب سه‌ر وان دا هاتى يا چاوا بوويه‌؟
ئه‌رێ ما ته‌ نه‌ديتییه‌ كو خودێ ئاڤه‌ك ژ عه‌سمانى ئينايه‌ خوارێ، ڤێجا مه‌ هنده‌ك داروبار ل عه‌ردى پێ ئاڤدان، ومه‌ ژ وان داروباران به‌رێن ڕه‌نگيـن دان، هنده‌ك ژ وى به‌رى يێ سۆره‌ وهنده‌ك يێ ڕه‌شه‌ وهنده‌ك يێ زه‌ره‌ وگه‌له‌ك ڕه‌نگێن دى؟ و ژ چيايان مه‌ ڕێكێن سپى وسۆر ويێن ڕه‌نگێ وان يێ جودا جودا دورستكرن، ومه‌ ژ چيايان هنده‌ك چيايێن گه‌له‌ك ڕه‌ش چێكرن.
و ژ مرۆڤ وده‌وار وحێشتر وچێل وپه‌زى مه‌ گه‌له‌ك ڕه‌نگێن ژێك جودا ئافراندن، ژ وان هه‌يه‌ يێ سۆر ويێ سپى ويێ ڕه‌ش وه‌كى ژێك جودابوونا ڕه‌نگێن فێقى وبه‌رێ داروبارى. هه‌ما ئه‌و ب دورستى ژ خودێ دترسن وكارى ب فه‌رمانا وى دكه‌ن يێن زانا ب خودێ وسالۆخه‌ت وى وشريعه‌تێ وى وكو ئه‌و ل سه‌ر هه‌ر تشته‌كى يێ خودان شيانه‌. هندى خودێ‌یه‌ زالێ ب هێزه‌ يێ كه‌س نه‌شێتێ، يێ باش گونه‌هـ ژێبره‌ بۆ عيباده‌تكه‌ران، و ل وان دبۆرت.
هندى ئه‌ون يێن قورئانێ دخوينن وكارى پێ دكه‌ن، وبه‌رده‌وامییێ ل سه‌ر كرنا نڤێژێ ل ده‌مێ وێ دكه‌ن، و ژ وى ڕزقێ مه‌ دايێ ئاشكه‌را وڤه‌شارتى خێرێن واجب وسوننه‌ت دده‌ن، ئه‌و ب وێ چه‌ندێ چاڤه‌ڕێیى بازرگانییه‌كا كه‌ساد نه‌بت دكه‌ن، كو ڕازيبوونا خودێ‌یه‌، و ب ده‌ستڤه‌ئينانا خێرا وییه‌.
دا خودێ خێرا كريارێن وان بێ كێماسى بده‌تێ، و ژ قه‌نجییا خۆ خێرێن وان زێده‌ بكه‌ت، هندى خودێ‌یه‌ باش گونه‌هـ ژێبرێ گونه‌هێن وانه‌، شوكردارێ باشییێن وانه‌، خێرێ سه‌را وان دده‌تێ.
وئه‌وا مه‌ بۆ ته ‌-ئه‌ى موحه‌ممه‌د- ب وه‌حى ئينايه‌ خوارێ ژ قورئانێ ئه‌وه‌ حه‌قى يا كو ڕاستگۆيییا وان كيتابان ئاشكه‌را دكه‌ت يێن خودێ بۆ پێغه‌مبه‌رێن به‌رى ته‌ ئيناينه‌ خوارێ. هندى خودێ‌یه‌ ب به‌نییێن خۆ يێ شاره‌زا وبينه‌ره‌، تشته‌ك ل به‌ر وى به‌رزه‌ نابت.
پاشى -پشتى تێبرنا ملله‌تان- مه‌ قورئان دا وان يێن مــه‌ هلبژارتين ژ ئوممه‌تا موحه‌ممه‌دى -سلاڤ لێ بن-: ڤێجا ژ وان هه‌يه‌ يێ ب كرنا گونه‌هان زۆردارییێ ل خۆ دكه‌ت، و ژ وان هه‌يه‌ واجبێ خۆ ب جهـ دئينت وخۆ ژ حه‌رامى دده‌ته‌ پاش، و ژ وان هه‌يه‌ يێ ب ئانه‌هییا خودێ له‌زێ د خێران دا دكه‌ت، يێن فه‌ر وسوننه‌ت، ئه‌ڤ دانا كيتابێ وهلبژارتنا ڤێ ئوممه‌تێ ئه‌وه‌ قه‌نجییا مه‌زن.
به‌حه‌شتێن لێ ئاكنجيبوونا به‌رده‌وام بۆ وان يێن خودێ كيتابا خۆ ب ميراتگرى دايێ هه‌نه‌، بازنێن زێڕى ولوئلوئى تێدا دكه‌نه‌ به‌ر وان، وجلكێ وان يێ عه‌ده‌تى تێدا ئارميشێ ته‌نكه‌.
وده‌مێ ئه‌و چووينه‌ د به‌حه‌شتێ دا وان گۆت: حه‌مد بۆ وى خودايى بت يێ چو خه‌م ل نك مه‌ نه‌هێلاين، هندى خودايێ مه‌ يه‌ باش گونه‌هـ ژێبر بوويه‌؛ چونكى خه‌له‌تییێن مه‌ ل مه‌ نه‌گرتن، ويێ شوكردار بوويه‌؛ چونكى خێرێن مه‌ ژ مه‌ قه‌بويلكرن وبۆ مه‌ ب خودان كرن.
وئه‌وه‌ يێ ژ قه‌نجییا خۆ ئه‌م كرينه‌ د به‌حه‌شتێ دا، نه‌ وه‌ستيانه‌ك تێدا دگه‌هته‌ مه‌ ونه‌ نه‌خۆشییه‌ك.
وئه‌وێن كافر بووين ئاگرێ جه‌هنه‌مێ يێ هلكرى بۆ وان هه‌يه‌، نه‌ ئه‌و تێدا دئێنه‌ مراندن، دا ڕحه‌ت ببـن، ونه‌ عه‌زابا وێ ل وان دئێته‌ سڤككرن، وڤى ڕه‌نگێ جزاى خـودێ دده‌تـه‌ هـه‌ر يـه‌كـێ كـافرییێ ب وى وپێغه‌مبه‌رێ وى بكه‌ت.
وئه‌ڤ كافره‌ د ئاگرێ جه‌هنه‌مێ دا ژ به‌ر عه‌زابا دژوار دكه‌نه‌ هاوار: خودايێ مه‌ تو مه‌ ژ ئاگرێ جه‌هنه‌مێ ده‌ربێخه‌، ومه‌ بزڤڕينه‌ دنيايێ ئه‌م دێ چاكییێ كه‌ين ودێ وێ هێلين يا مه‌ د دنيايێ دا كرى، ئه‌م دێ باوه‌رییێ ئينين وكافر نابين، ڤێجا ئه‌و دێ بێژته‌ وان: ئه‌رێ ما د دنيايێ دا ژییه‌كێ تێرا هه‌وه‌ بكه‌ت مه‌ نه‌دابوو هه‌وه‌، ئه‌و تێدا شيره‌ته‌كى بۆ خۆ دگرت يێ بگرت، وپێغه‌مبه‌ر -سلاڤ لێ بن- بۆ هه‌وه‌ هاتبوو، و د گه‌ل هندێ ژى هه‌وه‌ شيره‌ته‌ك بۆ خۆ ژێ وه‌رنه‌گرت؟ ڤێجا هوين تام بكه‌نه‌ عه‌زابا جه‌هنه‌مێ، وكافران پشته‌ڤانه‌ك نينه‌ وان ژ عه‌زابا خودێ ڕزگار بكه‌ت.
هندى خودێ‌یه‌ ب هه‌ر تشته‌كێ نه‌ يێ به‌رچاڤ بت يێ ل عه‌سمانان وعه‌درى يێ ئاگه‌هداره‌، وهندى ئه‌وه‌ ب تشتێ د دلان دا ڤه‌شارتى يێ پڕزانايه‌، ڤێجا هوين ژ وى بترسن كو ئه‌و يا دلێ هه‌وه‌ بزانت، ژ گومانێ يان شركا ب يه‌كينییا وى، يان گومانا د پێغه‌مبه‌رينییا موحه‌ممه‌دى دا -سلاڤ لێ بن-، يان ژى كو هوين بێ ئه‌مرییه‌كا وى يا كێمتر بكه‌ن.
ئه‌وه‌ يێ وه‌ كرى كو هنده‌ك ژ هه‌وه ‌-ئه‌ى گه‌لی مرۆڤان- پشتى هنده‌كان جێگرییا د عه‌ردى دا بكه‌ن، ڤێجا هه‌چییێ كافر بووى ب خودێ ژ هه‌وه‌ ئه‌و كافرى وزيانا وى بۆ وى ب خۆيه‌، وكافرییا ئه‌وێن كافر بووين ل نك خودايێ وان ژبلی نه‌ڤيانێ وغه‌زه‌بێ تشته‌كى ل وان زێده‌ ناكه‌ت، وكافرییا وان ب خودێ ژ زيانێ وتێچوونێ پێڤه‌تر تشته‌كى ل وان زێده‌ ناكه‌ت.
تو -ئه‌ى موحه‌ممه‌د- بێژه‌ بوتپه‌رێسان: هوين بێژنه‌ من ئه‌و شريكێن هه‌وه‌ داناين چ تشت ژ عه‌ردى ئافراندییه‌، يان شريكێن هه‌وه‌ يێن هوين ژبلی خودێ په‌رستنێ بۆ دكه‌ن پشكدارییه‌ك د گه‌ل خودێ د ئافراندنا عه‌سمانان دا هه‌يه‌، يان مه‌ كيتابه‌ك دايه‌ وان ڤێجا ئه‌و ژێ ب هێجه‌تن؟ نه‌خێر، به‌لكى هه‌ما كافر ژڤانى ب خاپاندنێ دده‌نه‌ يه‌ك ودو.
هندى خودێ‌یه‌ عه‌سمانان وعه‌درى دگرت دا نه‌كه‌ڤن، وئه‌گه‌ر ئه‌و كه‌فتبان ژ وى پێڤه‌تر كه‌س نه‌بوو وان بگرت. هندى خودێ‌یه‌ د پاش ئێخستنا عه‌زابدانا كافر وگونه‌هكاران دا يێ ئارام بوويه‌، وبۆ وى يێ تۆبه‌ بكه‌ت يێ باش گونه‌هـ ژێبر بوويه‌.
وكافرێن قوره‌يشییان موكم ب خودێ سويند خوار: كو ئه‌گه‌ر پێغه‌مبه‌ره‌ك ژ نك خودێ بۆ وان بێت وان ژ عه‌زابا خودێ بترسينت ئه‌و ژ جوهى وفه‌لان پتر دێ دويكه‌فتنا حه‌قییێ كه‌ن، وده‌مێ موحه‌ممه‌د -سلاڤ لێ بن- بۆ وان هاتى ڤێ چه‌ندێ ئه‌و پتر ژ حه‌قییێ دويركه‌فتن وژێ ڕه‌ڤين.
وان مه‌خسه‌ده‌كا باش ب سويندا خۆ نه‌بوو وداخوازا وان حه‌قى ژى نه‌بوو، به‌لكى ئه‌و خۆمه‌زنكرنه‌ك بوو وان د عه‌درى دا دكر، مه‌خسه‌دا وان پێ فه‌ند وفێل وخرابى بوو، وهه‌ما فه‌ند وفێلا خراب د سه‌رێ خودانێ خۆ ڕا دشكێت، ئه‌رێ ڤێجا ئه‌وێن خۆ مه‌زن دكه‌ن وفه‌ند وفێلان دكه‌ن ل هيڤییا چنه‌ ژبلی هندێ كو ئه‌و عه‌زاب ب سه‌ر وان دا بێت يا كو به‌رێ ب سه‌ر يێن وه‌كى دا هاتى، ڤێجا تو چو گوهۆڕينان بۆ ڕێبازا خودێ نابينى، وكه‌س نه‌شێت وێ عه‌زابێ بگوهۆڕت يان ژ خۆ لا بده‌ت يا خودێ ب سه‌ر دا دئينت.
ئه‌رێ وما كافرێن (مه‌كه‌هێ) ل عه‌ردى نه‌گه‌ڕياينه‌، دا به‌رێ خو بده‌نێ كانێ دويماهییا ملله‌تێن به‌رى وان وه‌كى عادى وثه‌موودی چاوا بوويه‌، وكانێ چ وێرانكرن ب سه‌ر وان ووه‌لاتێ وان دا هاتبوو ده‌مێ وان پێغه‌مبه‌ر دره‌وين ده‌رێخستيـن، وئه‌و كافر ژ كافرێن (مه‌كه‌هێ) ب هێزتر ودژوارتر بوون؟ ونه‌بوويه‌ كو تشته‌ك نه‌ ل عه‌سمانان ونه‌ ل عه‌ردى خودێ بێزار بكه‌ت يان ژ ده‌ستان ده‌ركه‌ڤت، هندى ئه‌وه‌ ئه‌و ب كريارێن وان يێ پڕزانا بوويه‌، و ل سه‌ر تێبرنا وان يێ خودان شيان بوويه‌.
وئه‌گه‌ر خودێ مرۆڤان ب وان گونه‌هان عه‌زاب بده‌ت يێن وان كرين ئه‌و كه‌سه‌كێ خودان ڕح ناهێلت كو ل سه‌ر پشتا عه‌ردى ب ڕێڤه‌ بچت، به‌لێ ئه‌و وان پاشڤه‌دهێلت وحه‌تا ده‌مه‌كێ ده‌سنيشانكرى عه‌زابا وان پاش دئێخت، ڤێجا ئه‌گه‌ر ده‌مێ عه‌زابدانا وان هات هندى خودێ‌یه‌ ب به‌نییێن خۆ بينه‌ر بوويه‌، وزانينا تشته‌كى ژ كارێن وان ل وى نائێته‌ ڤه‌شارتن.
(يس) گۆتن ل سه‌ر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌.
خودێ ب وێ قورئانێ سويند دخۆت يا حوكم وده‌ليلێن وێ دبنه‌جهـ.
هندى تويى -ئه‌ى موحه‌ممه‌د- تو ژ وانى يێن ب وه‌حییا خودێ بۆ به‌نییان هاتينه‌ هنارتن.
وتو يێ ل سه‌ر ڕێكا ڕاست ودورست، كو ئيسلامه‌.
ئه‌ڤ قورئانه‌ ئينانه‌ خوارا وى خودايی‌یه‌ يێ زالێ دلۆڤانكار.
مه‌ ئه‌و بۆ ته ئينا خوارێ دا تو وى ملله‌تى پێ بترسينى يێ بابێن وان يێن نێزيك به‌رى ته‌ نه‌هاتينه‌ ترساندن، كو عه‌ره‌بن، ڤێجا ئه‌ڤ ملله‌ته‌ ژ باوه‌رى وكرنا چاكییێ دبێ ئاگه‌هن.
ب ڕاستى عه‌زابدان ل سه‌ر پترییا ڤان كافران فه‌ربوو، پشتى حه‌قى بۆ وان هاتییه‌ گۆتن ووان قه‌بويل نه‌كرى، ڤێجا ئه‌و باوه‌رییێ نائينن.
هندى ئه‌مين مه‌ ئه‌ڤ كافره‌ يێن حه‌قى بۆ هاتییه‌ گۆتن ووان قه‌بويل نه‌كرى، وه‌كى وان لێكرن يێن قه‌يد د ستويێ وان دا هاتينه‌ دانان، ڤێجا ده‌ستێن وان د بن ئه‌رزنكێن وان ڕا ب ستويێ وان ڤه‌ هاتينه‌ گرێدان، وئه‌و نه‌چار بووين سه‌رێن خۆ به‌ر ب عه‌سمانى ڤه‌ بلند كه‌ن، ڤێجا ئه‌و ژ هه‌ر خێره‌كا هه‌بت دگرێداينه‌، حه‌قییێ نابينن وڤێ ناكه‌ڤن.
ومه‌ ل به‌راهییا كافران په‌رژانه‌ك دانا و ل پشت وان ژى، ڤێجا ئه‌و وه‌كى وى لێ هاتن يێ ل به‌ر وپشت ڕێ لێ هاتییه‌گرتن، ومه‌ چاڤێن وان كۆره‌ كرن؛ ژ به‌ر كوفر وخۆمه‌زنكرنا وان، له‌و ئه‌و ب ڕێكێ ناكه‌ڤن وچو نابينن.
ل به‌ر ڤان كافران وه‌كى يه‌كه‌ تو -ئه‌ى موحه‌ممه‌د- وان بترسينى يان نه‌ترسينى، ئه‌و باوه‌رییێ نائينن.
هه‌ما ترساندنا ته‌ مفاى دگه‌هينته‌ وى يێ باوه‌رییێ ب قورئانێ بينت، ودويكه‌فتنا وان ئه‌حكامێن خودێ بكه‌ت يێن تێدا هاتين، و ژ خودايێ پڕدلۆڤان بترست، ل وى ده‌مێ ژ خودێ پێڤه‌تر كه‌س وى نه‌بينت، ڤێجا تو مزگينییێ ب گونه‌هـ ژێبرنێ بده‌يێ، وخێره‌كا مه‌زن يا كو خودێ ل ئاخره‌تێ دێ ده‌تێ، كو به‌حه‌شته‌، سه‌را كريارێن وى يێن چاك.
هندى ئه‌مين ئه‌م هه‌مى مرییان ل ڕۆژا قيامه‌تێ زێندى دكه‌ينه‌ڤه‌، وئه‌م وى كارى دنڤيسيـن يێ ئه‌و دكه‌ن چ باشى بت چ خرابى، وئه‌م شوينوارێن وان ژى دنڤيسيـن يێن ئه‌و د ژينا خۆ دا وپشتى مرنا خۆ ژى بووينه‌ ئه‌گه‌را په‌يدابوونا وان، وه‌كى عه‌يالێ چاك، وزانينا ب مفا، وخێرا به‌رده‌وام، وخرابییێن وان ژى يێن وه‌كى شركێ وگونه‌هان ئه‌م دنڤيسيـن، وهه‌ر تشته‌ك مه‌ د كيتابه‌كا ئاشكه‌را دا هژمارتییه‌، كو ماكا كيتابانه‌ وله‌وحێ پاراستییه‌، وزڤڕينا وان بۆ وییه‌. ڤێجا بلا خودان عه‌قل حسێبێ د گه‌ل خۆ بكه‌ت؛ دا د ژينا خۆ دا وپشتى مرنا خۆ ژى بۆ كرنا خێرێ ببته‌ جهێ چاڤلێكرنێ.
وتو مه‌ته‌له‌كێ بۆ بوتپه‌رێسێن ملله‌تێ خۆ بينه‌؛ دا ئه‌و مفاى بۆ خۆ ژێ وه‌ربگرن، وئه‌و سه‌رهاتییا خودانێن گوندییه‌، ده‌مێ پێغه‌مبه‌ر بۆ وان هاتين.
ده‌مێ مه‌ دو پێغه‌مبه‌ر بۆ وان هنارتيـن دا به‌رێ وان بده‌نه‌ باوه‌رییا ب خودێ وپه‌رستنا وى ب تنێ، ئينا خه‌لكێ وى گوندى ئه‌و هه‌ردو دره‌وين ده‌رێخستن، ڤێجا مه‌ ئه‌و هه‌ردو ب پێغه‌مبه‌ره‌كێ دى ب هێز ئێخستن. ووان هه‌ر سێیان گۆته‌ خه‌لكێ گوندى: هندى ئه‌مين ئه‌م بۆ هه‌وه‌ دهنارتينه‌.
گوندییان گۆته‌ پێغه‌مبه‌ران: هه‌ما هوين ژى وه‌كى مه‌ مرۆڤن، وخودايێ پڕدلۆڤان چو وه‌حى نه‌هنارتییه‌، وهه‌ما هوين -گه‌لی پێغه‌مبه‌ران- ددره‌وينن.
پێغه‌مبه‌ران گۆت: خودايێ مه‌ يێ ئه‌م هنارتيـن دزانت كو ئه‌م پێغه‌مبه‌رين.
ويا مه‌ ئه‌وه‌ ئه‌م په‌ياما خۆ ئاشكه‌را بگه‌هينين.
گوندییان گۆت: هندى ئه‌مين مه‌ چو خێر وئيفله‌حى ژ هه‌وه‌ نه‌ ديتییه‌، ئه‌گه‌ر هوين ڤێ گازییا خۆ به‌س نه‌كه‌ن ئه‌م دێ به‌ران ل هه‌وه‌ بارينيـن وهه‌وه‌ كوژين، وعه‌زابه‌كا ب ئێش ونه‌خۆش دێ گه‌هينينه‌ هه‌وه‌.
پێغه‌مبه‌ران گۆت: بێ ئيفله‌حى وكارێ هه‌وه‌ يێ خراب يێ د گه‌ل هه‌وه‌ وبۆ هه‌وه‌ دزڤڕت، ئه‌رێ ئه‌گه‌ر ب خێرێ شيره‌ته‌ك ل هه‌وه‌ هاته‌ كرن هوين بێ ئيفلحییێ دبينن وگه‌فێن كوشتنێ وعه‌زابدانێ ل مه‌ دكه‌ن؟ به‌لكى هوين ملله‌ته‌كن زێده‌گاڤى ودره‌وكرن عه‌ده‌تێ هه‌وه‌يه‌.
و ژ جهه‌كێ دوير ژ باژێرى زه‌لامه‌ك ب له‌ز هات (ده‌مێ وى زانى كو گوندییان دلێ خۆ يێ برییه‌ كوشتنا پێغه‌مبه‌ران يان عه‌زابدانا وان)، وى گۆت: ئه‌ى ملله‌تێ من دويكه‌فتنا وان پێغه‌مبه‌ران بكه‌ن يێن بۆ هه‌وه‌ ژ نك خودێ هاتين.
دويكه‌فتنا وان بكه‌ن يێن سه‌را گه‌هاندنا په‌يامێ پسيارا چو مالی ژ هه‌وه‌ نه‌كه‌ن، وئه‌و د وێ گازییێ دا يا به‌رێ هه‌وه‌ دده‌نێ دسه‌رڕاستن. وئه‌ڤ ئايه‌ته‌ خێرا وى ئاشكه‌را دكه‌ت يێ به‌رگه‌ڕيانێ د فه‌رمانا ب باشییێ وپاشڤه‌لێدانا ژ خرابییێ دا دكه‌ت.
وما چ تشت هه‌يه‌ نه‌هێلت ئه‌ز په‌رستنا وى خودايى بكه‌م يێ ئه‌ز ئافرانديم، وهوين هه‌مى دێ زڤڕنه‌ نك وى؟
ئه‌رێ ئه‌ز ژبلی خودێ په‌رستنا هنده‌ك خوداوه‌ندێن دى بكه‌م يێن تشته‌ك د ده‌ستى دا نه‌، ئه‌گه‌ر خودايێ پڕدلۆڤان نه‌خۆشییه‌ك بۆ من ڤيا بت ئه‌ڤ خوداوه‌نده‌ نه‌شێن وێ نه‌خۆشییێ ژ من دوير بكه‌ن، وئه‌و نه‌شێن من ژ ڤى حالی ڕزگار بكه‌ن يێ ئه‌ز تێدا؟
هندى ئه‌زم ئه‌گه‌ر من ئه‌و كر هنگى ئه‌ز يێ د خه‌له‌تییه‌كا ئاشكه‌را دا.
هندى ئه‌زم من باوه‌رى ب خودايێ هه‌وه‌ ئينايه‌ ڤێجا هوين گوهدارییا وێ بكه‌ن يا من گۆتییه‌ هه‌وه‌، وباوه‌رییێ بينن. ڤێجا ده‌مێ وى ئه‌و ئاخفتـن گۆتى ملله‌تێ وى پێ وه‌ر هاتن وئه‌و كوشت، ئينا خودێ ئه‌و بره‌ به‌حه‌شتێ.
پشتى ئه‌و هاتییه‌ كوشتن بۆ قه‌درگرتن بۆ وى هاته‌ گۆتن: هه‌ڕه‌ د به‌حه‌شتێ دا.وى د خۆشییا به‌حه‌شتێ دا گۆت: خوزى  ملله‌تێ من زانيبا.
كانێ چه‌وا خودایێ من گونه‌هێن من ژێبرن ،و كانێ خودايێ من چه‌ند قه‌درێ من گرتییه‌؛ ژ به‌ر باوه‌رى ئينانا من وصه‌بركێشانا من ل سه‌ر گوهدارییا وى، ودويكه‌فتنا پێغه‌مبه‌رێن وى حه‌تا ئه‌ز هاتيمه‌ كوشتـن، ڤێجا ئه‌وان ژى باوه‌رى ب خودێ ئينابا دا ئه‌و ژى وه‌كى من هاتبانه‌ به‌حه‌شتێ.
وپشتى وان ئه‌و زه‌لامێ شيره‌تكه‌ر كوشتى وپێغه‌مبه‌ر دره‌وين ده‌رێخستيـن پێتڤى ب هندێ نه‌بوو ئه‌م چو له‌شكه‌ران بۆ عه‌زابدانا وان ژ عه‌سمانى بينينه‌ خوارێ؛ چونكى ئه‌و ژ هندێ دكێمتر وبێ بهاترن، ومه‌ چو فريشته‌ ب سه‌ر وان ملله‌تان دا نه‌هنارتبوون يێن مه‌ تێبرين، به‌لكى هه‌ما مه‌ عه‌زابه‌ك ب سه‌ر وان دا به‌رددا ئه‌و پێ تێ دچوون.
هه‌ما تێبرنا وان ب قێڕییه‌كا ب تنێ بوو، هنگى ئه‌و هه‌مى مرن وكته‌ك ژێ نه‌ما.
وه‌ى بۆ په‌شێمانى وكۆڤانا به‌نییان ل ڕۆژا قيامه‌تێ ده‌مێ ئه‌و عه‌زابێ دبينن، پێغه‌مبه‌ره‌ك بۆ وان ژ نك خودێ نائێت ئه‌گه‌ر ئه‌و تڕانه‌ ويارییان بۆ خۆ پێ نه‌كه‌ن.
ئه‌رێ ما ڤان تڕانه‌پێكه‌ران ئه‌و ملله‌تێن به‌رى خۆ يێن مه‌ تێبرين نه‌ديتينه‌ وبۆ خۆ وجه‌ك ژێ وه‌رنه‌گرتییه‌ كو هندى ئه‌ون ئه‌و نازڤڕنه‌ ڤێ دنيايێ.
وهه‌ما ئه‌ڤ هه‌مى ملله‌ته‌ يێن مه‌ تێبرين ويێن دى ژى هه‌مى پێكڤه‌ ل ڕۆژا قيامه‌تێ بۆ حـسـێـب وجـزادانـێ دێ ل نـك مه‌ ئێنه‌ ئاماده‌كرن.
وئه‌ڤ عه‌رده‌ بۆ بوتپه‌رێسان نيشانه‌كه‌ كو خودێ دشێت مرییان ڕاكه‌ته‌ڤه‌: ئه‌ڤ عه‌ردێ مرى يێ چو شينكاتى لێ نه، ب ئينانه‌ خوارا بارانێ مه‌ زێندى كر، وگه‌له‌ك ڕه‌نگێن شينكاتى يێن كو مرۆڤ وحه‌يوان دخۆن مه‌ ژێ ئينانه‌ده‌ر، وئه‌وێ عه‌ردى ب شينكاتییێ زێندى بكه‌ت دێ خه‌لكى ژى پشتى مرنێ زێندى كه‌ته‌ڤه‌.
ومه‌ هنده‌ك باغێن دارقه‌سپ ومێوێن ترى ل سه‌ر ڤى عه‌ردى چێكرن، وئه‌و كانییێن ئه‌و باغ پێ دئێنه‌ ئاڤدان مه‌ په‌قاندن و ل سه‌ر عه‌ردى برن.
ئه‌و هه‌مى؛ دا خه‌لك ژ به‌رهه‌مێ وى بخۆن، وئه‌و نه‌ ب ده‌ست وزه‌ندكێن وانه‌ به‌لكى ژ دلۆڤانییا خودێ‌یه‌ ب وان، ئه‌رێ ڤێجا ما ئه‌و شوكرا خودێ سه‌را ڤان قه‌نجییێن نه‌ئێنه‌ هژمارتن ناكه‌ن؟
يێ پاك بت ئه‌و خودايێ مه‌زن يێ هه‌مى ڕه‌نگ ژ شينكاتییێ عه‌ردى ئافراندين، و ژ وان ب خۆ ژى نێر ومێ داين، و ژ وان چێكرییێن خودێ يێن دى ژى يێن ئه‌و پێ نه‌زانن. خودێ ب تنێ ئافراندن كرییه‌، ڤێجا نه‌ يا د جهێ خۆ دايه‌ شرك ب وى بێته‌كرن.
وئه‌ڤ شه‌ڤا ئه‌م ڕۆژێ ژێ ڤه‌دكه‌ين، ڤێجا خه‌لك دميننه‌ د تارییێ دا نيشانه‌كه‌ بۆ وان ل سه‌ر ته‌وحيد وشيانا خودێ.
وڕۆژ ژى نيشانه‌كه‌ بۆ وان ئه‌و بۆ جهه‌كێ لێ ئاكنجيبوونا خۆ دچت، خودێ ئه‌و يێ بۆ داناى دێ گه‌هتێ وژێ نابۆرت، ئه‌و قه‌ده‌ر وپێكئينانا خودايێ زاله‌، پڕزانايێ كو تشته‌ك ل به‌ر علمێ وى نه‌ئێته‌ ڤه‌شارتن.
وهه‌يڤ د ئافراندنا خۆ دا نيشانه‌كه‌ بۆ وان، هه‌ر شه‌ڤه‌كێ مه‌ جهه‌كێ بۆ داناى، ل ده‌سپێكێ يا زراڤه‌ وهه‌ر مه‌زن دبت حه‌تا گڕۆڤڕ دبت، پاشى جاره‌كا دى زراڤ دبت حه‌تا وه‌كى وى چه‌قێ دارقه‌سپێ لێ دئێت ئه‌وێ ژ به‌ر كه‌ڤناتییا وى هشك بووى ووه‌كى كڤانه‌كى لێ هاتى.
بۆ ڕۆژێ وهه‌يڤێ وشه‌ڤێ وڕۆژێ ده‌مه‌ك هه‌يه‌ خودێ دانايه‌ ئه‌و ژێ ده‌رباس نابن، ڤێجا نه‌ ڕۆژ ب هه‌يڤێ ڕا دگه‌هت دا ڕۆناهییا وێ پويچ كه‌ت، يان ڕێكا وێ بگوهۆڕت، ونه‌ شه‌ڤ به‌رى ڕۆژێ ڕادكه‌ت ودگه‌هتێ، هێشتا ده‌مێ وێ خلاس نه‌بووى، وهه‌ر يه‌ك ژ ڕۆژ وهه‌يڤ وستێران فه‌له‌كه‌ك بۆ هه‌يه‌ ئه‌و تێدا دچن.
ونيشانه‌كا دى بۆ وان هه‌يه‌ هندێ دگه‌هينت كو خودێ ب تنێ هێژاى په‌رستنێ‌یه‌، وئه‌وه‌ يێ قه‌نجى د گه‌ل وان كرين، ئه‌و ژى ئه‌ڤه‌يه‌: ئه‌وێن ڕزگار بووين ژ عه‌يالێ ئاده‌مى مه‌ د گه‌مییا نووحى دا يا تژى مه‌خلووقات هلگرتن؛ دا پشتى تووفانێ ژين بمينت.
وبۆ ڤان بوتپه‌رێسان وبۆ خه‌لكێ دى ژى مه‌ هنده‌ك گه‌مییێن وه‌كى يا نووحى چێكرن؛ دا ئه‌و لێ سويار ببـن وپێ بگه‌هنه‌ وه‌لاتێن خۆ.
وئه‌گه‌ر مه‌ بڤێت دێ وان خندقينين، ڤێجا ئه‌و كه‌سێ نابينن وان ژ  خه‌ندقاندنێ ڕزگار بكه‌ن، وئه‌و ژ خه‌ندقاندنێ نائێنه‌ ڕزگاركرن.
وه‌سا تێ نه‌بت ئه‌م ڕه‌حـمێ ب وان ببه‌ين ووان ڕزگار بكه‌ين وحه‌تا ده‌مه‌كێ دى وان بهێلين؛ دا به‌لكى ئه‌و ل خۆ بزڤڕن و ل خه‌له‌تییێن خۆ لێڤه‌ ببن.
وئه‌گه‌ر بۆ بوتپه‌رێسان هاته‌ گۆتن: هشيارى ئاخره‌تێ وعه‌زابا دنيايێ بن؛ دا به‌لكى خودێ دلۆڤانییێ ب هه‌وه‌ ببه‌ت، ئه‌و دێ پشت ده‌ن، وگوهدارییا وێ چه‌ندێ ناكه‌ن.
ونيشانه‌كا ئاشكه‌را ژ خودێ بۆ ڤان بوتپه‌رێسان نائێت؛ دا به‌رێ وان بده‌ته‌ حه‌قییێ وڕاستگۆيییا پێغه‌مبه‌رى بۆ وان ئاشكه‌را بكه‌ت، ئه‌گه‌ر ئه‌و پشتا خۆ نه‌ده‌نێ.
وئه‌گه‌ر بۆ كافران هاته‌ گۆتن: هوين ژ وى ڕزقى خه‌رج بكه‌ن يێ خودێ منه‌ت پێ ل هه‌وه‌ كرى، ئه‌و ب خۆ نه‌ڕازيكرن ڤه‌ دێ بێژنه‌ خودان باوه‌ران: ئه‌رێ ئه‌م خوارنێ بده‌ينه‌ وى يـێ ئـه‌گـه‌ر خـــودێ ڤـيـابا دا خوارنێ ده‌تێ؟ هه‌ما هوين -گه‌لی خودان باوه‌ران- ژ حه‌قییێ ددويرن، ده‌مێ هوين ڤێ فه‌رمانێ ل مه‌ دكه‌ن.
وئه‌ڤ كافره‌ بۆ دره‌وپێكرن وله‌زكرن دبێژن: ئه‌رێ ڕابوونا پشتى مرنێ كه‌نگییه‌ ئه‌گه‌ر هوين ڕاست دبێژن كو ئه‌و هه‌يه‌؟
ئه‌ڤ كافرێن له‌زێ ل گه‌فا خودێ دكه‌ن ل هيڤییا تشته‌كى نينن ژبلی هندێ كو پفكرنا د بۆڕییێ دا ل ڕۆژا قيامه‌تێ ب خافله‌تى ڤه‌ بێته‌كرن و ب وان ڕا بگه‌هت ل وى ده‌مێ ئه‌و د مه‌سه‌لێن ژينا خۆ دا ب هه‌ڤڕكى دچن ووان هاى ژ خۆ نه‌.
ڤێجا ده‌مێ د بۆڕییێ دا دئێته‌ پفكرن ئه‌ڤ بوتپه‌رێسه‌ نه‌شێن شيره‌ته‌كێ ب تشته‌كى ل يه‌كى بكه‌ن، وئه‌و نه‌شێن بۆ نك مرۆڤێن خۆ بزڤڕنه‌ڤه‌، به‌لكى ئه‌و د جهـ دا دمرن.
وبۆ جارا دووێ د بۆڕییێ دا هاته‌ پفكرن، ڤێجا ڕحێن وان ب سه‌ر له‌شێن وان دا هاتنه‌ ڤه‌گه‌ڕاندن، هنگى ئه‌و ژ گۆڕێن خۆ ڕادبن و ب له‌ز ب نك خودايێ خۆ ڤه‌ دچن.
ئه‌وێن دره‌و ب ڕابوونا پشتى مرنێ كرى ب په‌شێمانى ڤه‌ گۆت: تێچوون بۆ مه‌ بت كێ ئه‌م ژ گۆڕێن مه‌ ڕاكرين؟ ڤێجا دێ بۆ وان ئێته‌ گۆتن: ئه‌ڤه‌ ئه‌و ژڤانه‌ يێ خودايێ پڕدلۆڤان داى، وپێغه‌مبه‌رێن ڕاستگۆ به‌حس ژێ كرى.
ده‌ركه‌فتنا ژ گۆڕان هه‌ما ئه‌نجامێ يه‌ك لێدانا د بۆڕییێ دابوو، ڤێجا هنگى خه‌لك هه‌مى بۆ حسێب وجزادانێ ل نك مه‌ دئامه‌ده‌ بوون.
ل وێ ڕۆژێ ب دادى حسێب دئێته‌كرن، ڤێجا زۆردارى ل نه‌فسه‌كێ نائێته‌كرن كو خێرێن وێ بێنه‌ كێمكرن يان گونه‌هێن وێ بێنه‌ زێده‌كرن، وژبلی وى كارێ هه‌وه‌ د دنيايێ دا دكر ب تشته‌كێ دى هوين نائێنه‌ جزادان.
ل وێ ڕۆژێ خه‌لكێ به‌حه‌شتێ ب وان خۆشییان ڤه‌ دموژيل وكه‌يفخۆشن يێن د به‌حه‌شتێ دا بۆ وان دئێنه‌ دان.
ئه‌و وژنێن خۆ ل سه‌ر ته‌ختێن خه‌ملاندى و ل بن سيبه‌رێن خۆش دپالداينه‌.
گه‌له‌ك ڕه‌نگێن فێقى يێن ب تام بۆ وان د به‌حه‌شتێ دا هه‌نه‌، وهه‌ر ڕه‌نـگـه‌كـێ خۆشـییـێ يێ وان بڤێت بۆ وان هه‌يه‌.
وخۆشییه‌كا مه‌زنتر بۆ وان هه‌يه‌ ده‌مێ خودايێ وان يێ دلۆڤانكار د گه‌ل وان دئاخڤت، وسلاڤ دكه‌تێ. وهنگى سلامه‌تییا تمام ژ هه‌مى لايان ڤه‌ دگه‌هته‌ وان.
ووێ ڕۆژێ بۆ كافران دئێته‌ گۆتن: هوين خۆ ژ خودان باوه‌ران ڤه‌ده‌ركه‌ن، و ژ وان جودا ببـن.
وبۆ پاشڤه‌برن وشكاندن خودێ دبێژته‌ وان: ئه‌رێ ما من ل سه‌ر ئه‌زمانێن پێغه‌مبه‌رێن خۆ شيره‌ت ل هه‌وه‌ نه‌كربوو كو هوين په‌رستنا شه‌يتانى نه‌كه‌ن وگوهێ خۆ نه‌ده‌نێ؟ هندى ئه‌وه‌ ئه‌و بۆ هه‌وه‌ دوژمنه‌كێ ئاشكه‌رايه‌.
ومن فه‌رمان ل هه‌وه‌ كربوو كو هوين په‌رستنا من ب تنێ بكه‌ن، وپه‌رستن وگوهدارییا من ونه‌گوهدارییا شه‌يتانى ئه‌وه‌ دينێ ڕاست يێ خودانى دگه‌هينته‌ ڕازيبوون وبه‌حه‌شتا من.
و ب ڕاستى شه‌يتانى گه‌له‌ك ژ هه‌وه‌ ژ ڕێكا حه‌ق به‌رزه‌كرن، ئه‌رێ ڤێجا ما هه‌وه‌ -گه‌لی بوتپه‌رێسان- عه‌قله‌ك نه‌بوو هه‌وه‌ ژ دويكه‌فتنا وى بده‌ته‌ پاش؟
ئه‌ڤه‌ ئه‌و جه‌هنه‌مه‌ يا د دنيايێ دا ژڤان بۆ هه‌وه‌ پێ دهاته‌دان، ژ به‌ر كوفرا هه‌وه‌ ب خودێ ودره‌وپێكرنا هه‌وه‌ ب پێغه‌مبه‌ران.
هوين ژ به‌ر كافرییا خۆ ئه‌ڤرۆ هه‌ڕنه‌ د جه‌هنه‌مێ دا وتام بكه‌نه‌ گه‌رما وێ.
ئه‌ڤرۆ ئه‌م دێ خه‌تـمێ ل سه‌ر ده‌ڤێن بوتپه‌رێسان ده‌ين ڤێجا ئه‌و نائاخڤن، وده‌ستێن وان دێ د گه‌ل مه‌ ئاخڤن وبه‌حسێ وى تشتى كه‌ن يێ وان دكر، وپییێن وان دێ شاهده‌يێ ب وى تشتى ده‌ن يێ ئه‌و پێ د دنيايێ دا ب نك ڤه‌ چووين.
وئه‌گه‌ر مه‌ ڤيابا ئه‌م دا چاڤێن وان د سه‌رى دا ڕاست كه‌ين ووان كۆره‌ كه‌ين، كا چاوا مه‌ ده‌ڤێن وان گرت بوون، ڤێجا وان له‌ز ل چوونا د سه‌ر پرێ ڕا كر، ڤێجا چاوا ئه‌و دێ ده‌رباس بن وچاڤێن وان دكۆره‌؟
وئه‌گه‌ر مه‌ ڤيابا ئه‌م دا ڕه‌نگ وڕوییێن وان گوهۆڕين ووان ل سه‌ر جهێ وان نه‌لڤ كه‌ين، ڤێجا نه‌ ئه‌و دشيان پێشڤه‌ بچن، ونه‌ ل پاش خۆ بزڤڕن.
وهه‌چییێ ئه‌م ژییێ وى درێژ بكه‌ين حه‌تا پير ببت جاره‌كا دى ئه‌م دێ وى زڤڕينينه‌ وى حالی يێ وى ژێ ده‌ست پێ كرى ده‌مێ عه‌قلێ وى وله‌شێ وى تێدا دلاواز، ئه‌رێ ڤێجا ما ئه‌و فام ناكه‌ن ونزانن يێ ڤێ د گه‌ل وان بكه‌ت دشێت وان دوباره‌ ڕاكه‌ته‌ڤه‌؟
ومه‌ چو شعر نيشا موحه‌ممه‌دى نه‌داينه‌، ونه‌ هێژاى وییه‌ ئه‌و شاعر بت، هه‌ما ئه‌ڤا ئه‌و بۆ هه‌وه‌ پێ هاتى بيرئينانه‌كه‌ خودان عه‌قل بيرا خۆ پێ دئيننه‌ڤه‌، وقورئانه‌كا حوكم وشيره‌ت ئاشكه‌رايه‌.
دا ئه‌و پێ بێته‌ ترساندن يێ دلساخ وهشيار، ودا عه‌زاب ل سه‌ر كافران حه‌ق ببت؛ چونكى ب هاتنا قورئانێ وان چو هێجه‌ت نه‌مان.
ئه‌رێ وما خه‌لكى نه‌ديتییه‌ كو ژ به‌ر وان هنده‌ك حه‌يوان مه‌ ئافراندن وبن ده‌ستى وان كرن، ڤێجا ئه‌و بۆ وان دبنه‌ خودان.
ومه‌ ئه‌و بۆ وان بن ده‌ست كرن، ڤێجا ل ده‌مێ وه‌غه‌ركرنێ ئه‌و ل هنده‌ك ژ وان حه‌يوانان سويار دبن، وبارێ خۆ لێ دكه‌ن، و ژ هنده‌كان ژى دخۆن.
وهنده‌ك مفايێن دى ژى بۆ وان تێدا هه‌نه‌، وه‌كى مفاوه‌رگرتنا ژ هرى وموییێ وان بۆ جلكى وناڤمالییێ، وئه‌و ژ شيرێ وان ڤه‌دخۆن، ئه‌رێ ڤێجا ما ئه‌و شوكرا وى خودايى ناكه‌ن يێ ئه‌ڤ قه‌نجییه‌ د گه‌ل وان كرين، وپه‌رستنا وى ناكه‌ن؟
وبوتپه‌رێسان ژبلی خودێ هنده‌ك خوداوه‌ندێن دى بۆ خۆ دانان وپه‌رستن بۆ كر؛ دا به‌لكى ئه‌و وان ب سه‌ربێخن و ژ عه‌زابا خودێ ڕزگار كه‌ن.
ئه‌و خوداوه‌ند نه‌شێن په‌رستڤانێن خۆ ب سه‌ربێخن ونه‌شێن خۆ ب خۆ ژى ب سه‌ربێخن، وبوتپه‌رێس وخوداوه‌ندێن وان هه‌مى د عه‌زابێ دا دئاماده‌نه‌، هنده‌ك ژ وان خۆ ژ هنده‌كان به‌رى دكه‌ن.
ڤێجا كوفرا وان ب خودێ ودره‌وين ده‌رێخستنا وان بۆ ته‌ وتڕانه‌پێكرنا وان ب ته‌ -ئه‌ى موحه‌ممه‌د- بلا ته‌ ب خه‌م نه‌ ئێخت؛ چونكى هندى ئه‌مین ئه‌م دزانين ئه‌و چ ڤه‌دشێرن، و چ ئاشكه‌را دكه‌ن، وئه‌م دێ وان جزا ده‌ين.
ئه‌رێ وئه‌و مرۆڤێ باوه‌رییێ ب ڕابوونا پشتى مرنێ نه‌ئينت ما نه‌ديتییه‌ كانێ ل سه‌رى ئه‌و ژ چ هاتییه‌ چێكرن دا ئه‌و وێ بۆ خۆ بكه‌ته‌ ده‌ليل ل سه‌ر ڕابوونا پشتى مرنێ، مه‌ ئه‌و ژ چپكه‌كا ئاڤێ يا كو د گه‌له‌ك قويناغان ڕا بۆرى ئافراندییه‌، ڤێجا حه‌تا ئه‌و مه‌زن بووى هنگى ئه‌و دبته‌ هه‌ڤڕكه‌كێ جڕه‌كێشا وى يا ئاشكه‌رايه‌؟
وئه‌وێ باوه‌رییێ ب ڕابوونا پشتى مرنێ نه‌ئينت مه‌ته‌له‌كا نه‌ د جهێ خۆ دا بۆ مه‌ ئينا، كو شيانا خودێ ل سه‌ر يا خۆ قياسكر، ووى ئافراندنا خوَ يا يه‌كێ ژبير كر، گۆت: كى دێ هه‌ستییێن پێتى زێندى كه‌ته‌ڤه‌؟
تو بێژه‌ وى: ئه‌و دێ وان هه‌ستییان زێندى كه‌ته‌ڤه‌ يێ جارا يه‌كى ئه‌و ئافراندين، وئه‌و ب هه‌مى چێكرییێن خۆ يێ پڕزانايه‌ تشته‌ك ژێ ل به‌ر وى به‌رزه‌ نابت.
ئه‌وێ بۆ هه‌وه‌ ژ دارا كه‌سك وته‌ڕ ئاگره‌كێ هلكرى ده‌رێخستى، ڤێجا هوين ژ وێ دارێ ئاگرى هل دكه‌ن، مه‌عنا ئه‌وه‌ يێ دشێت تشتێ هه‌ڤدژ ژێك ده‌ربێخت. وئه‌ڤه‌ ده‌ليله‌ ل سه‌ر يه‌كينییا خودێ، وشيانا وى ل سه‌ر ده‌رێخستنا مرییان ژ گۆڕێن وان.
ئه‌رێ وئه‌وێ عه‌سمان وعه‌رد وتشتێ د ناڤبه‌را وان دا ئافراندين ما نه‌شێت يێن وه‌كى وان بئافرينت، ووان دوباره‌ بكه‌ته‌ڤه‌؟ به‌لێ، ئه‌و دشێت وێ چه‌ندێ بكه‌ت، وئه‌وه‌ پڕئافرانده‌رێ هه‌مى چێكرییان، يێ پڕزانا ب تشتێ وى چێكرى وچێ دكه‌ت، چو ل به‌ر وى به‌رزه‌ نابت.
هه‌ما كارێ وى ئه‌گه‌ر وى تشته‌ك ڤيا ئه‌وه‌ كو بێژتێ: (ببه‌) ڤێجا ئه‌و دێ بت، ڤێجا مراندن وزێندركرن، وڕاكرنا پشتى مرنێ وكۆمكرن يه‌ك ژ ڤان كارانه‌.
ڤێجا خودێ يێ پاك وپيرۆز بت ژ بێزارى وشركێ، ئه‌وه‌ خودانێ هه‌مى تشتان، يێ كو كارێ به‌نییێن خۆ ب ڕێڤه‌دبه‌ت بێى كه‌سه‌ك ڕێ لێ بگرت، و ب ڕاستى نيشانێن شيان وقه‌نجییا وى دئاشكه‌رانه‌، وهوين بۆ حسێب وجزادانێ دێ زڤڕنه‌ نك وى.
خودێ سويند ب وان فريشته‌يان خوارییه‌ يێن بۆ كرنا عيباده‌تى خۆ ب ڕێز دكه‌ن.
و ب وان يێن ب فه‌رمانا خودێ عه‌وران پاشڤه‌دبه‌ن ودهاژۆن.
و ب وان يێن گۆتنا خودێ دخوينن وزكرێ وى دكه‌ن.
هندى خودايێ هه‌وه‌يه‌ خودايه‌كێ ب تنێ‌یه‌ يێ بێ شريكه‌، ڤێجا هوين په‌رستنا وى بكه‌ن.
ئه‌وه‌ ئافرانده‌رێ عه‌سمانان وعه‌ردى وهه‌ر تشته‌كێ د ناڤبه‌را وان دا، وئه‌وه‌ ڕۆژێ ل ڕۆژهه‌لات وڕۆژئاڤايێ ب ڕێڤه‌ دبه‌ت.
هندى ئه‌مين مه‌ عه‌سمانێ دنيايێ ب ستێران خه‌ملاندییه‌.
ومه‌ ئه‌و ب ستێران ژ هه‌ر شه‌يتانه‌كێ ژ ڕێ ده‌ركه‌فتى پاراستییه‌.
شه‌يتان نه‌شێن بگه‌هنه‌ كۆما بلندتر ژ وان ملياكه‌تێن كو ل عه‌سمانان؛ دا گوهێ خۆ بده‌نه‌ وان ده‌مێ ئه‌و ب وێ وه‌حییێ دئاخڤن يا خودێ گۆتى ژ شريعه‌ت وقه‌ده‌را خۆ، و ژ هه‌ر لايه‌كى ڤه‌ ستێر ل وان دئێنه‌ ڕژاندن.
دا ئه‌و ژ گوهدانێ بێنه‌ پاشڤه‌برن، و ل ئاخره‌تێ عه‌زابه‌كا به‌رده‌وام و ب ئێش بۆ وان هه‌يه‌.
وه‌سا تێ نه‌بت كو يه‌ك ژ وان ل عه‌سمانى گوهـ ل گۆتنه‌كێ ببت و ب له‌ز وێ بڕه‌ڤينت، وبۆ يێ د بن خۆ دا بهاڤێت، وئه‌وێ د بن وى دا ژ وى وه‌رگرت وئه‌و ژى بۆ يه‌كێ دى يێ د بن خۆ دا بهاڤێت، ڤێجا به‌لكى ئه‌و ستێرا ڕژيايى ڤێ بكه‌ڤت به‌رى ئه‌و وێ گۆتنێ وه‌رگرت، وبه‌لكى ئه‌و وه‌رگرت به‌رى ستێرا ڕژيايى ڤێ بكه‌ڤت ووى بسۆژت، ڤێجا ئه‌و دێ وێ گۆتنێ بۆ خێڤزانكان به‌ت وئه‌و سه‌د دره‌وان ده‌ته‌ د گه‌ل.
ڤێجا تو -ئه‌ى موحه‌ممه‌د- پسيارا وان بكه‌ يێن كافرییێ ب ڕابوونا پشتى مرنێ دكه‌ن: ئه‌رێ ئافراندنا وان دژوارتره‌ يان ئافراندنا ڤان چێكرییان يێن مه‌ ئافراندين؟ هندى ئه‌مين مه‌ بابێ وان ئاده‌م ژ ته‌قنه‌كا كـزر يا پێكڤه‌ بنويست ئافراندییه‌.
يان تو ژ دره‌وپێكرن وكوفرا وان ب قيامه‌تێ عه‌جێبگرتى دبى، ويا ژ كوفرا وان عه‌جێبتر ئه‌وه‌ ئه‌و يارییان ب ته‌ وگۆتنا ته‌ دكه‌ن.
وئه‌گه‌ر بيرا وان ل وى تشتى هاته‌ ئينان يێ وان ژ بيركرى يان ژێ بێ ئاگه‌هـ بووين، ئه‌و مفاى بۆ خۆ ژ ڤێ بيرئينانێ نابينن وهزرێن خۆ تێدا ناكه‌ن.
وئه‌گه‌ر وان موعجزه‌يه‌كا پێغه‌مبه‌رينییا ته‌ ديت ئه‌و عه‌جێبگرتى دبن ويارییان بۆ خۆ پێ دكه‌ن.
ودبێژن: هه‌ما ئه‌ڤا تو پێ هاتى سێره‌به‌ندییه‌كا ئاشكه‌رايه‌.
ئه‌رێ ئه‌گه‌ر ئه‌م مرين وبووينه‌ ئاخ وهه‌ستییه‌كێ پێتى، ئه‌رێ جاره‌كا دى ئه‌م دێ ژ گۆڕێن خۆ ڕابينه‌ڤه‌.
ئه‌رێ وبابێن مه‌ يێن به‌رى مه‌ چووين ئه‌و ژى دێ ڕابنه‌ڤه‌؟
تو بێژه‌ وان: به‌لێ هوين دێ ڕابنه‌ڤه‌، وهوين دڕه‌زيل  وشكه‌ستى.
ئێدى هه‌ما ئه‌و پفكرنه‌كا ب تنێ‌یه‌، ڤێجا هنگى ئه‌و ژ گۆڕێن خۆ ڕادبن وترس وسه‌هما ڕۆژا قيامه‌تێ دبينن.
وگۆتن: تێچوون بۆ مه‌ بت، ئه‌ڤه‌ ڕۆژا حسێب وجزادانێیه‌.
ئه‌ڤه‌ ئه‌و ڕۆژه‌ يا ب دادییێ حوكم د ناڤبه‌را خه‌لكى دا دئێته‌كرن، ئه‌و ڕۆژا د دنيايێ دا هه‌وه‌ كوفر پێ كرى.
هوين كافران ويێن وه‌كى وان وئه‌و خوداوه‌ندێن وان په‌رستـن بۆ دكر كۆم بكه‌ن.
و ب دژوارى وان بهاژۆنه‌ جه‌هنه‌مێ.
وبــه‌رى ئـه‌و بـگـه‌هنه‌ جه‌هنه‌مێ هوين وان ڕاوه‌ستينن؛ چونكى پسيارا گۆتن وكريارێن وان يێن دنيايێ دێ ژ وان ئێته‌كرن.
وبۆ وان دئێته‌ گۆتن: هه‌وه‌ چییه‌ بۆچـى هـنـده‌ك ژ هه‌وه‌ پشته‌ڤانییا هنده‌كان ناكه‌ن؟
به‌لكى ئه‌و ئه‌ڤرۆ ل بن فه‌رمانا خودێنه‌، نه‌شێن بێ ئه‌مرییا وى بكه‌ن يان ژێ لاده‌ن.
وهنده‌ك كافر ب نك هنده‌كان ڤه‌ هاتن دا هـه‌ڤـڕكـییـێ بـكـه‌ن ولـۆمـه‌ى يـه‌ك ودو بكه‌ن.
دويكه‌فتییان گۆت: هندى هوينن هوين ژ لايێ دينى وحه‌قییێ ڤه‌ دهاتنه‌ مه‌، وهـه‌وه‌ سـه‌رداچـوون ل بـه‌ر مـه‌ شريـن دكر.
ئه‌وێن دويكه‌فتـن بۆ هاتییه‌كرن: وه‌سا نينه‌ وه‌كى هوين دبێژن، به‌لكى هه‌ما هه‌وه‌ ب خۆ باوه‌رى نه‌دڤيا.
ومه‌ چو هێجه‌ته‌ك يان ده‌سهه‌لاته‌ك ل سه‌ر هه‌وه‌ نه‌بوو، به‌لكى هوين ملله‌ته‌كێ سه‌ردا چووى بوون.
ڤێجا ئه‌م هه‌مى هێژاى گه‌فا خودايێ خۆ بووين، هندى ئه‌مين ئه‌م وهوين پێكڤه‌ دێ تام كه‌ينه‌ عه‌زابێ.
ڤێجا مه‌ به‌رێ هه‌وه‌ ژ ڕێكا خودێ وباوه‌رییێ وه‌رگێڕا، هندى ئه‌مين ئه‌م به‌رى هه‌وه‌ دبه‌رزه‌ بووين.
ڤێجا ئه‌و هه‌مى ل ڕۆژا قيامه‌تێ د عه‌زابێ دا دپشكدارن.
هندى ئه‌مين ئه‌م ڤێ د گه‌ل وان دكه‌ين، يێن د دنيايێ دا ڕێكا بێ ئه‌مرییا خودێ هلبژارتى.
هندى ئه‌و بوتپه‌رێس بوون ده‌مێ د دنيايێ دا بۆ وان هاتبا گۆتن: ژ خودێ پێڤه‌تر چو خودايێن ڕاست نينن، ئه‌و دا خۆ ژ ڤێ گازییێ وخودانێن وێ مه‌زنتر لێ كه‌ن.
ووان دگۆت: ئه‌رێ ژ به‌ر گۆتنا زه‌لامه‌كێ شاعر ودين ئه‌م دێ په‌رستنا خوداوه‌ندێن خۆ هێليـن؟
ئه‌وان دره‌و كر، موحه‌ممه‌د يێ وه‌سا نينه‌ وه‌كى وان گۆتى، به‌لكى ئه‌و ب قورئانێ وته‌وحيدێ هاتییه‌، ووى پێغه‌مبه‌رێن به‌رى خۆ د وى تشتى دا يێ ئه‌و پێ هاتين ژ شريعه‌تى وته‌وحيدا خودێ ڕاستگۆ ده‌رێخستينه‌.
هندى هوينن -گه‌لی بوتپه‌رێسان- هوين دێ تام كه‌نه‌ عه‌زابا ب ئێش ونه‌خۆش.
و ل ئاخره‌تێ هه‌ما هوين دێ ب وان كاران ئێنه‌ جزادان يێن هه‌وه‌ د دنيايێ دا كرين.
ئه‌و به‌نییێن خودێ تێ نه‌بن يێن ژ دل په‌رستنا وى كرى، ڤێجا وى ئه‌و هلبژارتين ودلۆڤانییا خۆ ب تايبه‌تى دايه‌ وان.
بۆ وان ڕزقه‌كێ ده‌سنيشانكرى وبێ ڤه‌بڕين د به‌حه‌شتێ دا هه‌يه‌.
ئه‌و ڕزق فێقییه‌كێ گه‌له‌ك ڕه‌نگه‌.
و د به‌حه‌شتێن خۆشییا وان يا به‌رده‌وام دا ئه‌و ب قه‌در وقيمه‌تن.
ئه‌و ل ڕاستا يه‌ك ل سه‌ر هنده‌ك ته‌ختانه‌.
په‌رداغێن مه‌يێ يێن كو ژ ڕويبارێن بۆش هاتينه‌ داگرتن ل سه‌ر وان دئێنه‌ گێڕان، ئه‌و ژ خلاسبوونێ ناترسن.
ڕه‌نگێ وێ مه‌يێ يێ سپییه‌، وتاما وێ يا خۆشه‌.
نه‌ چو خرابییا له‌شى تێدايه‌ ونه‌ چو خرابییا عه‌قلی.
و ل نك وان هنده‌ك ژنكێن ده‌همه‌ن پاقژ هه‌نه‌، دچاڤ گرن وژبلی زه‌لامێن وان ئه‌و به‌رێ خۆ ناده‌نه‌ كه‌سێ.
ئه‌و وه‌كى وان هێكێن ڤه‌شارتينه‌ يێن كه‌سێ ده‌ست نه‌كرییێ.
ڤێجا هنده‌ك ژ وان ب نك هنده‌كان ڤه‌ هاتن وپسيارا حالێ دنيايێ ژ يه‌ك ودو كرن.
به‌حه‌شتییه‌كى گۆت: د دنيايێ دا هه‌ڤاله‌كێ نێزيك من هه‌بوو.
وى دگۆت: چاوا تو باوه‌رییێ ب ڕابوونا پشتى مرنێ دئينى وئه‌و ب خۆ تشته‌كێ گه‌له‌كێ غه‌ريبه‌؟
ئه‌رێ ئه‌گه‌ر ئه‌م مرين وپرت پرت بووين، وبووينه‌ ئاخ وهه‌ستى، جاره‌كا دى دێ ڕابينه‌ڤه‌ ودێ حسێب وجزادان د گه‌ل مه‌ ئێته‌كرن؟
ڤى خودان باوه‌رێ بۆ به‌حه‌شتێ هاتییه‌برن گۆته‌ هه‌ڤالێن خۆ: ئه‌رێ هوين دێ ئێنه‌ هنداڤ دا به‌رێ خۆ بده‌ينێ كانێ دويماهییا وى هه‌ڤالی بوويه‌ چ؟
ڤێجا ئه‌و هاته‌ هنداڤ ووى ئه‌و هه‌ڤالێ خۆ د نيڤا ئاگرى دا ديت.
خودان باوه‌رى گۆته‌ هه‌ڤالێ خۆ يێ باوه‌رى ب ڕابوونا پشتى مرنێ نه‌ئيناى: ب ڕاستى نێزيك بوو تو من تێ ببه‌ى وبه‌رێ من ژ باوه‌رییێ وه‌رگێڕى ئه‌گه‌ر من گوهێ خۆ دابا ته‌.
وئه‌گه‌ر قه‌نجییا خودايێ من ل سه‌ر من نه‌با كو وى به‌رێ من دايه‌ هيدايه‌تێ وئه‌ز ل سه‌ر موكم كريم، ئه‌ز ژى دا ژ وان بم يێن د گه‌ل ته‌ د ئاگرى دا ئاماده‌ بووين.
ئه‌رێ ڕاسته‌ ئه‌م هه‌ر دێ د خۆشییان دا مينين.
وهه‌ما به‌س دێ جارا يه‌كێ د دنيايێ دا مرين، وپشتى ئه‌م دچينه‌ د به‌حه‌شتێ دا ئه‌م نائێينه‌ عه‌زابدان؟
ب ڕاستى ئه‌ڤ خۆشییا ئه‌م تێدا ئه‌وه‌ سه‌ركه‌فتنا مه‌زن.
بۆ ڤێ خۆشییا ته‌كووز، ومانا هه‌ر وهه‌ر، وسه‌ركه‌فتنا مه‌زن، بلا خودان كار د دنيايێ دا كارى بكه‌ن؛ دا ئه‌و ل ئاخره‌تێ بگه‌هنه‌ ڤێ چه‌ندێ.
ئه‌رێ ئه‌وا بۆرى ژ به‌حسێ به‌حه‌شتێ دان ومێڤاندارییه‌كا چێتره‌، يان دارا زه‌ققومێ يا پيس، كو دێ بته‌ خوارنا جه‌هنه‌مییان؟
هندى ئه‌ميـن مه‌ ئه‌و دار يا كرییه‌ فتنه‌ وجه‌ڕباندن بۆ وان كه‌سێن ب كوفرێ وگونه‌هان زۆردارى ل خۆ كرى، ووان ب خۆمه‌زنكرن ڤه‌ گۆت: هه‌ڤالێ هه‌وه‌ دبێژت داره‌ك د ئاگرى دا هه‌يه‌، وئه‌و ب خۆ ئاگر دارى دخۆت.
هندى دارا زه‌ققومێیه‌ داره‌كه‌ د بنێ جه‌هنه‌مێ دا شين دبت.
فێقییێ وێ وه‌كى سه‌رێن شه‌يتانان يێ كرێته‌، ڤێجا ماده‌م ڕه‌نگێ وێ يێ وه‌سايه‌ تو پسيارا تاما وێ نه‌كه‌.
وهندى بوتپه‌رێسن ئه‌و دێ هند ژ وێ دارێ خون حه‌تا زكێن وان پێ تژى دبن.
پاشى پشتى ئه‌و ژێ دخۆن ئه‌و ڤه‌خوارنه‌كا تێكه‌ل ژ ئاڤه‌كا زێده‌ كه‌لاندى ونه‌خۆش دێ ب سه‌ر دا كه‌ن.
پاشى پشتى ڤێ عه‌زابێ زڤڕينا وان بۆ عه‌زابا ئاگرییه‌.
هندى ئه‌ون وان بابێن خۆ ل سه‌ر كوفرێ وسه‌رداچوونێ ديتبوون.
ڤێجا وان ب له‌ز دويكه‌فتنا وان كر.
و ب ڕاستى به‌رى ملله‌تێ ته‌ -ئه‌ى موحه‌ممه‌د- پترییا ملله‌تێن بۆرى ژ حه‌قییێ به‌رزه‌ بووبوون.
و ب ڕاستى هنده‌ك پێغه‌مبه‌ر بۆ وان ملله‌تان مه‌ هنارتبوون دا وان بترسينن به‌لێ وان باوه‌رى پێ نه‌ئينا.
ڤێجا تو هزرێن خۆ بكه‌ كانێ دويماهییا وان ملله‌تێن هاتينه‌ ترساندن ووان باوه‌رى نه‌ئيناى چ بوو؟ ئه‌و هاتبوونه‌ عه‌زابدان، وبۆ خه‌لكى بووبوونه‌ عيبره‌ت.
ئه‌و به‌نییێن خودێ تێ نه‌بن يێن ئيخلاص بۆ خودێ كرى، ووى ژ به‌ر ئيخلاصا وان دلۆڤانى پێ برى.
و ب ڕاستى نووحى گازى مه‌ كربوو؛ دا ئه‌م وى ب سه‌ر ملله‌تێ وى بێخيـن، ڤێجا ئه‌م چ باش به‌رسڤدار بووين بۆ وى.
ومه‌ ئه‌و ومرۆڤێن وى وخودان باوه‌ر ژى د گه‌ل دا ژ نه‌خۆشییا بوتپه‌رێسان وخه‌ندقاندنا ب تووفانێ ڕزگاركرن.
ودوونده‌ها وى بوو پشتى خه‌ندقاندنا ملله‌تێ وى مه‌ هێلاى.
ومه‌ ب باشى ناڤ وده‌نگێن وى د ناڤ وى خه‌لكێ پشتى وى دا هاتى هێلان.
مه‌ نووح ژ هندێ پاراست كو پشتى وى به‌حسێ وى ب خرابى بێته‌كرن.
جزايه‌كێ وه‌كى ڤى يێ مه‌ دايه‌ نووحى ئه‌م دده‌ينه‌ هه‌ر يه‌كێ گوهدارییا خودێ بكه‌ت.
هندى نووحه‌ ئه‌و ژ وان به‌نییێن مه‌يه‌ يێن خودان باوه‌ر ودل صافى.
پاشى ئه‌وێن دى خه‌ندقاندن.
وهندى ئيبراهيمه‌ ژ وانه‌ يێن ل سه‌ر ڕێبازا نووحى چووين.
ده‌مێ ئه‌و ب دله‌كێ ساخله‌م ژ هه‌ر باوه‌رییه‌كا خراب ڤه‌ هاتییه‌ نك خودايێ خۆ.
ده‌مێ وى گۆتییه‌ بابێ خۆ وملله‌تێ خۆ: ئه‌ڤه‌ چيه‌ هوين ژبلی خودێ په‌رستنێ بۆ دكه‌ن؟
ئه‌رێ هه‌وه‌ هنده‌ك خوداوه‌ندێن چێكرى دڤێن، هوين په‌رستنێ بۆ دكه‌ن؟
ڤێجا هوين چ هزر دكه‌ن، ئه‌رێ خودايێ هه‌مى چێكرییان دێ چ ل هه‌وه‌ كه‌ت كو هه‌وه‌ شريك بۆ وى د په‌رستنێ دا داناين؟
ئينا ئيبراهيمى به‌رێ خۆ ب لايێ ستێران ڤه‌ دا، هزرێن خۆ كرن كانێ دێ چ هێجه‌تێ بۆ خۆ بينت دا د گه‌ل ملله‌تێ خۆ ده‌رنه‌كه‌فته‌ جه‌ژنا وان.
ئينا وى گۆته‌ وان: ئه‌زێ نه‌خۆشم.
وان پشتا خۆ دايێ وچوون.
ئينا ئه‌و ب له‌ز چوو نك صه‌نه‌مێن ملله‌تێ خۆ، و ب تڕانه‌ ڤه‌ گۆته‌ وان: ئه‌رێ ما هوين ڤێ خوارنێ ناخۆن يا خزمه‌تكارێن هه‌وه‌ بۆ هه‌وه‌ دئينن؟
هه‌وه‌ چییه‌ بۆچى هوين نائاخڤن؟
ووى ده‌ست دايێ و ب ده‌ستێ خۆ يێ ڕاستێ صه‌نه‌م هه‌مى شكاندن؛ دا بۆ ملله‌تێ خۆ ئاشكه‌را بكه‌ت كو ئه‌و دخه‌له‌تن ده‌مێ ئه‌و عيباده‌تى بۆ وان دكه‌ن.
ئينا ئه‌و ب له‌ز وبه‌ز وكه‌رب وكيـن ڤه‌ ب نك وى ڤه‌ هاتن.
ئيبراهيم گۆته‌ وان: چاوا هنده‌ك صه‌نه‌مێن هوين ب ده‌ستێن خۆ چێ دكه‌ن هوين دپه‌رێسن.
وهوين په‌رستنا خودايێ خۆ يێ هوين وكريارێن هه‌وه‌ ژى ئافراندين دهێلن؟
(ده‌مێ وان چو هێجه‌ت نه‌ماين وان ده‌ست دا هێزێ) وگۆتن: ئاڤاهییه‌كى بۆ وى ئاڤاكه‌ن وتژى دار بكه‌ن ووى بهاڤێنه‌ تێدا.
ووان به‌رگه‌ڕيان كر دا وى تێ ببه‌ن، ئينا مه‌ ئه‌و كرنه‌ يێن شكاندى وبێزار؛ چونكى هێجه‌تا وى جهێ خۆ گرت.
وئيبراهيمى گۆت: هندى ئه‌زم ئه‌ز دێ ژ وه‌لاتێ خۆ مشه‌خت بم وچمه‌ نك خودايێ خۆ ل وه‌لاته‌كێ ئه‌ز بشێم وى لێ بپه‌رێسم؛ چونكى ئه‌و دێ به‌رێ من ده‌ته‌ خێرا دنيايێ وئاخره‌تێ.
خودايێ من تو زارۆيه‌كێ چاك بده‌ من.
ئينا مه‌ دوعايا وى ب جهـ ئينا، ومه‌ مزگينى ب كوڕه‌كێ ئارام دايێ، يه‌عنى ده‌مێ ئه‌و كوڕ مه‌زن دبت دێ يێ ئارام بت، وئه‌و ئيسماعيل بوو.
ڤێجا ده‌مێ ئيسماعيل مه‌زن بووى و د گه‌ل بابێ خۆ گه‌ڕياى بابێ وى گۆتێ: ئه‌زێ د خه‌ونێ دا دبينم كو ئه‌زێ ته‌ سه‌رژێ دكه‌م، ڤێجا تو چ دبێژى؟ (وخه‌ونا پێغه‌مبه‌ران حه‌قییه‌) ئيسماعيلی ژ ڕازيبوونا ب ئه‌مرێ خودايێ خۆ، و ژ باشییا د گه‌ل بابێ خۆ، گۆت: وێ بكه‌ يا خودێ فه‌رمان پێ ل ته‌ كرى ژ سه‌رژێكرنا من، ئه‌گه‌ر خودێ حه‌ز بكه‌ت تو دێ من ژ وان بينى يێن صه‌برێ دكێشن و ب ئه‌مرێ خودێ دڕازى.
ڤێجا ده‌مێ وان خۆ ب ده‌ست فه‌رمانا خودێ ڤه‌ به‌رداى، وئيبراهيمى كوڕێ خۆ ئێخستییه‌ سه‌ر ئه‌نییێ؛ دا سه‌رژێ بكه‌ت.
ل وى ده‌مێ به‌رته‌نگ مه‌ گازى ئيبراهيمى كر كو: ئه‌ى ئيراهيم.
ب ڕاستى ته‌ ئه‌و كر يا فه‌رمان پێ ل ته‌ هاتییه‌كرن وته‌ خه‌ونا خۆ ڕاست ده‌رێخست، هندى ئه‌مين كانێ چاوا مه‌ جزايێ ته‌ سه‌را باوه‌رییا ته‌ دا ته‌ وه‌سا ئه‌م جزايێ وان ژى دده‌ين يێن وه‌كى ته‌ قه‌نجى كرى، ڤێجا ئه‌م وان ژ ته‌نگاڤییێن دنيايێ وئاخره‌تێ ڕزگار دكه‌ين.
هندى فه‌رمانا ب سه‌رژێكرنا كوڕێ ته‌يه‌ ئه‌و جه‌ڕباندنا ب زه‌حـمه‌ت بوو يا كو ڕاستییا باوه‌رییا ته‌ ئاشكه‌راكرى.
ومه‌ ئيسماعيل دا ڕزگاركرن، ومه‌ به‌رانه‌كێ مه‌زن پێش وى ڤه‌ دا.
ومه‌ به‌حسێ ئيبراهيمى ب باشى د ناڤ ملله‌تێن پشتى وى دا هاتيـن هێلا.
سلاڤه‌ك ژ نك خودێ ل ئيبراهيمى بت، ودوعايه‌ك ب سلامه‌تییا وى ژ هه‌ر نه‌خۆشییه‌كێ.
وكانێ چاوا مه‌ سه‌را گوهدارییا ئيبراهيمى جزايێ وى دايێ، وه‌سا ئه‌م جزايێ به‌نییێن خۆ يێن قه‌نجيكار ژى دده‌ينێ.
هندى ئه‌وه‌ ئه‌و ژ به‌نییێن مه‌ يێن خودان باوه‌ره‌ يێن ب دورستى عه‌بدينییا خودێ كرى.
و ژ به‌ر صه‌بركێشان وڕازيبوونا ئيبراهيمى ب ئه‌مرێ خودايێ وى وگوهدارییا وى مه‌ مزگينى ب كوڕێ وى ئيسحاقى دايێ كو ئه‌و دێ پێغه‌مبه‌ره‌كێ ژ چاكان بت.
ومه‌ به‌ره‌كه‌ت ب سه‌ر وان دا ئينا خوارێ. و ژ دوونده‌ها وان هه‌ر دووان هه‌يه‌ يێ گوهدارییا خودايێ خۆ دكه‌ت، وقه‌نجییێ ل خۆ دكه‌ت، وهه‌يه‌ يێ ب كوفرێ وگونه‌هكارییێ ئاشكه‌را زۆردارییێ ل خۆ دكه‌ت.
و ب ڕاستى مه‌ ب پێغه‌مبه‌رينییێ منه‌ت ل مووساى وهاروونى كربوو.
ومه‌ ئه‌و وملله‌تێ وى ژ خه‌ندقاندنێ ووێ كۆله‌تییا ئه‌و تێدا ڕزگاركرن.
ومه‌ ئه‌و ب سه‌رئێخستـن، ڤێجا سه‌رفه‌رازى وسه‌ركه‌فتنا ل سه‌ر فيرعه‌ونى وده‌سته‌كا وى يا وان بوويه‌.
وته‌وراتا ئاشكه‌را مه‌ دا وان.
ومه‌ به‌رێ وان هه‌ر دووان دا ڕێكا ڕاست يا چو خوارى تێدا نه‌، كو ئيسلامه‌ ئه‌و دينێ خودێ پێغه‌مبه‌رێن خۆ پێ هنارتين.
وبه‌حسه‌كێ باش مه‌ بۆ وان هه‌ر دووان د ناڤ وى خه‌لكى دا هێلا يێ پشتى وان هاتى.
سلاڤه‌ك ژ نك خودێ ل مووساى وهاروونى بت. ودوعايه‌ك ب سلامه‌تییا وان ژ هه‌ر نه‌خۆشییه‌كا هه‌بت.
وكانێ چاوا مه‌ جزايێ وان هه‌ر دووان ب باشى دايێ وه‌سا ئه‌م جزايێ به‌نییێن خۆ يێن قه‌نجيكار ژى دده‌ينێ. ئه‌وێن ئيخلاص د باوه‌رى وكارێ خۆ دا كرى.
هندى ئه‌و هه‌ردونه‌ ئه‌و ژ به‌نییێن مه‌ يێن خودان باوه‌رن.
وهندى به‌نییێ مه‌ ئلياسه‌ ئه‌و ژ وانه‌ يێن مه‌ ب پێغه‌مبه‌رينییێ كه‌ره‌م د گه‌ل كرى.
ده‌مێ وى گۆتییه‌ ملله‌تێ خۆ يێ ئسرائيلی: ته‌قوا خودێ ب تنێ بكه‌ن و ژ وى بترسن، وچو شريكان بۆ وى چێ نه‌كه‌ن.
ئه‌رێ چاوا هوين په‌رستنا صه‌نه‌مه‌كى دكه‌ن، وهوين په‌رستنا خودێ باشترينێ ئافرانده‌ران دهێلن،.
وئه‌وه‌ خودايێ هه‌وه‌ يێ هوين وبابێن هه‌وه‌ يێن به‌رێ ئـافرانـديـن؟
ڤێجا ملله‌تێ ئلياسى پێغه‌مبه‌رێ خۆ دره‌وين ده‌رێخست، ومسۆگه‌ر ڕۆژا قيامه‌تێ خودێ وان بۆ حسێب وجزادانێ دێ كۆم كه‌ت.
ئه‌و به‌نییێن خودێ تێ نه‌بن يێن ئيخلاص د دينێ خۆ دا كرى، هندى ئه‌ون ئه‌و دێ ژ عه‌زابا خودێ ڕزگار بن.
ومه‌ به‌حسه‌كێ باش بۆ ئلياسى د ناڤ وان ملله‌تان دا يێن پشتى وى هاتيـن هێلا.
سلاڤه‌ك ژ خودێ ، ومه‌دح بۆ ئلياسى بت.
وكانێ چاوا مه‌ ب باشى جزايێ ئلياسى دايێ سه‌را گوهدارییا وى، وه‌سا ئه‌م جزايێ به‌نییێن خۆ يێن قه‌نجيكار ژ خودان باوه‌ران دده‌ينێ.
هندى ئه‌وه‌ ئه‌و ژ به‌نییێن مه‌ يێن خودان باوه‌ره‌ يێن ئيخلاص د باوه‌رییا خۆ دا كرى.
وهندى به‌نییێ مه‌ لووطه مه‌ ئه‌و هلبژارتبوو، وكربوو ژ پێغه‌مبه‌ران.
ده‌مێ مه‌ ئه‌و ومرۆڤێن وى هه‌مى ژ عه‌زابێ ڕزگاركرين.
پيره‌ژنه‌ك تێ نه‌بت، كو ژنا وى بوو ژ به‌ر كوفرا وێ ئه‌و د گه‌ل وان بوو يێن تێ چووين ژ ملله‌تێ وێ.
پاشى ئه‌و دره‌وپێكه‌رێن مايى ژ ملله‌تێ وى مه‌ تێ برن.
وهندى هوينن -گه‌لی خه‌لكێ مه‌كه‌هێ- هوين ده‌مێ سپێدێ د به‌ر شوينوارێن ملله‌تێ لووطى ڕا دبۆرن.
و ب شه‌ڤێ ژى ئـه‌رێ مـا هـوين فام ناكه‌ن، وناترسن كو ئه‌و ب سه‌رێ هه‌وه‌ بێت يا ب سه‌رێ وان هاتى؟
وهندى به‌نییێ مه‌ يوونسه‌ مه‌ هلبژارتبوو وكربوو ژ پێغه‌مبه‌ران.
ده‌مێ بێى فه‌رمانا خودايێ خۆ ئه‌و ژ باژێرێ خۆ ڕه‌ڤى، و ل گه‌مییه‌كا ژ بارى داگرتى وتژى مرۆڤ سويار بووى.
وپێلێن مه‌زن دۆر ل وان گرتن، ڤێجا سويارێن گه‌مییێ پشك هاڤێت دا بارێ گه‌مییێ سڤك بكه‌ن ژ ترسێن نقۆبوونا وێ دا، ئينا يوونس ژ وان بوو يێن پشك كه‌فتییه‌ سه‌ر.
ئينا ئه‌و د ده‌ريايێ دا هاته‌ هاڤێتن، ونه‌هنگى ئه‌و داعويرا، ويوونسى ئه‌و تشت كربوو يێ لۆمه‌ سه‌را لێ بێته‌ كرن.
ڤێجا ئه‌گه‌ر ژ به‌ر وى عيباده‌تى وكارێ چاك نه‌با يێ وى به‌رى بكه‌فته‌ د زكێ نه‌هنگى دا كرى، وكو وى ده‌مێ د زكێ نه‌هنگى دا ته‌سبيحا خودێ دكر ودگۆت: (لا إله إلا أنت سبحانك إنـي كنت من الظالمين).
ئه‌و هه‌ر دا د زكێ نه‌هنگى دا مينت، وئه‌و دا بته‌ گۆڕا وى حه‌تا ڕۆژا قيامه‌تێ.
ومه‌ ئه‌و ژ زكێ نه‌هنگى ئينا ده‌ر، وهاڤێته‌ عه‌رده‌كێ ڤالا ژ ئاڤاهى وداروبارى، وئه‌و يێ له‌ش نساخ بوو.
ومه‌ داره‌كا كولندى ل هنداڤ وى شينكر دا سيبه‌رێ ل وى بكه‌ت، ودا ئه‌و مفاى بۆ خۆ ژێ ببينت.
ومه‌ ئه‌و بۆ سه‌د هزاران ژ ملله‌تێ وى يان پتران هنارت.
ئينا وان باوه‌رى پێ ئينا، ڤێجا مه‌ حه‌تا ڕۆژا مرنا وان هاتى ئه‌و هێلانه‌ دخۆشییان دا.
ڤێجا تو -ئه‌ى موحه‌ممه‌د- پسيارێ ژ ملله‌تێ خۆ بكه‌: چاوا ئه‌و وان كچێن وان بۆ خۆ نه‌ڤێن بۆ خودێ ددانن، وئه‌و وان كوڕان يێن وان دڤێن بۆ خۆ ددان؟
وتو پسيارێ ژ وان بكه‌: ئه‌رێ مه‌ ب ئاماده‌بوونا وان فريشته‌ مێ ئافراندينه‌؟
و ژ دره‌وكرنا وانه‌ ده‌مێ ئه‌و دبێژن:
خودێ زارۆيه‌ك بوويه‌، وهندى ئه‌ون ئه‌و ددره‌وينن؛ چونكى ئه‌و وى تشتى دبێژن يێ ئه‌و نه‌زانن.
بۆچى خودێ كچان دێ بۆ خۆ هلبژێرت وكوڕان نه‌؟
چ پيسه‌ حوكمه‌ هوين دكه‌ن، كو كچ بۆ خودێ بن وكوڕ بۆ هه‌وه‌!
ئه‌رێ ما هوين نزانن و ل بيرا خۆ نائينن كو چێ نابت خودێ زارۆ هه‌بن؟
يان ئه‌رێ هه‌وه‌ هێجه‌ته‌كا ئاشكه‌را ل سه‌ر گۆتن وبێ به‌ختییا خۆ هه‌يه‌؟
ئه‌گه‌ر هه‌وه‌ هێجه‌ته‌ك ژ كيتابه‌كا خودێ هه‌يه‌ پا كانێ بينن، ئه‌گه‌ر هوين د گۆتنا خۆ دا دڕاستگۆنه‌.
وبوتپه‌رێسان مرۆڤاينییه‌ك د ناڤبه‌را خودێ وملياكه‌تان دا په‌يدا كر، و ب ڕاستى ملياكه‌تان زانییه‌ كو هندى بوتپه‌رێسن ڕۆژا قيامه‌تێ بۆ عه‌زابدانێ دئاماده‌كرينه‌؟
يێ پاك بت خـودێ ژ هه‌ر تشته‌كێ كافر وى پێ سالۆخ دده‌ن.
به‌لێ به‌نییێن خودێ يێن ئيخلاص د عيباده‌تى دا بۆ وى كرى ب تنێ سالۆخه‌تێن هێژاى وى بۆ وى ده‌سنيشان دكه‌ن.
ڤێجا هندى هوينن -گه‌لی بوتپه‌رێسان- وئه‌و تشتێ هوين ژبلی خودێ په‌رستنێ بۆ دكه‌ن.
هوين نه‌شێن كه‌سێ د سه‌ر دا ببه‌ن .
ئه‌و تێ نه‌بت يێ قه‌ده‌را خودێ هاتییه‌ سه‌ر كو ژ به‌ر كوفر وزۆردارییـا وى ئه‌و بچته‌ ئـاگـرى.
فريشته‌يان گۆت: وكه‌سه‌ك ژ مه‌ نينه‌ يێ جهه‌كێ ناسيار ل عه‌سمانى بۆ نه‌بت.
وهندى ئه‌مين ئه‌م بۆ په‌رستـن وگوهدارییا خودێ ڕێز ڕێز ڕادوه‌ستاينه‌.
وهندى ئه‌ميـن ئه‌م خودێ پاك دكه‌ين ژ هـه‌ر تشته‌كێ نه‌هێژاى وى بت.
وهندى كافرێن مه‌كه‌هێنه‌ به‌رى هنارتنا ته‌ دگۆت:
ئه‌گه‌ر ئه‌و كيتاب وپێغه‌مبه‌رێن بۆ خه‌لكێ به‌رى مه‌ هاتيـن بۆ مه‌ هاتبان.
ئه‌م دا ژ وان به‌نییێن خودێ بين يێن ڕاستگۆيى وئيخلاص د عيباده‌تى دا كرى.
ڤێجا ده‌مێ به‌حسێ يێن پێشییێ، وزانينا يێن پاشییێ، وكاملترين كيتاب، وباشترين پێغه‌مبه‌ر، بۆ وان هاتى، وان كوفر پێ كر، ڤێجا پاشى ئه‌و دێ زانن كانێ چ عه‌زاب ل ئاخره‌تێ بۆ وان هه‌يه‌.
و ب ڕاستى په‌يڤا مه‌ -يا نه‌ئێته‌ ڤه‌گه‌ڕاندن- بۆ به‌نییێن مه‌ يێن پێغه‌مبه‌ر بۆرییه‌.
كو هندى سه‌ركه‌فتنا ل سه‌ر دوژمنییه‌ ب ده‌ڤى وده‌ستى يا وانه‌.
وهندى له‌شكه‌رێ مه‌يه‌ يێ جهادێ د ڕێكا مه‌ دا دكه‌ت ئه‌ون يێن ل هه‌مى جهان ب سه‌ر دوژمنێن خۆ دا دگرن، ئه‌گه‌ر ب حسێبا دويماهییێ بت.
ڤێجا تو پشت بده‌ وى يێ ڕكدارییێ دكه‌ت، وحه‌قییێ قه‌بويل نه‌كه‌ت حه‌تا ئه‌و ده‌م دئێت يێ من بۆ وان داناى.
وتو وان بهێله‌ وزێره‌ڤانییێ ل وان بكه‌ كانێ ژ به‌ر نه‌گوهدارییا وان بۆ ته‌ دێ چ عه‌زاب ب سه‌ر وان دا ئێت؟ پاشى ئه‌و دێ بينن كانێ دێ چ عه‌زابا خودێ ب سه‌ر وان دا ئێت.
ئه‌رێ ڤێجا ئه‌و له‌زێ ل ته‌ دكه‌ن دا عه‌زابا مه‌ ب سه‌ر وان دا بێت؟
نێ ئه‌گه‌ر عه‌زابا مه ب سه‌ر وان دا هات، پيسترين سپێده‌ دێ سپێده‌يا وان بت.
وتو پشت بده‌ وان حه‌تا خودێ ده‌ستويرییێ ب عه‌زابدانا وان دده‌ت.
وتو وان بهێله‌ پاشى ئه‌و دێ بينن كانێ دێ چ عه‌زاب ب سه‌رێ وان ئێت.
يێ پاك بت خودايێ ته‌ خودايێ زال، ژ وى تشتێ ئه‌و وى پـێ سـالۆخ دده‌ن.
وسـلاڤـا خـودێ يـا بـه‌رده‌وام وئێمناهییا وى بۆ پێغه‌مبه‌ران بت.
وحه‌مد بۆ خودێ بن، خودايێ هه‌مى چێكرییان، وئه‌و ب تنێ‌یه‌ يێ هێژاى هندێ.
(ص) گۆتن ل دۆر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌. خودێ ب وێ قورئانێ سويند دخۆت يا كو بيرا خه‌لكى ل وى تشتى دئينته‌ ڤه‌ يێ ئه‌و ژێ دبێ ئاگه‌هـ.
به‌لێ كافر خۆ ژ حه‌قییێ بلندتر لێ دكه‌ن وكارى پێ ناكه‌ن.
به‌رى ڤان بوتپه‌رێسان گه‌له‌ك ملله‌ت مه‌ تێبرينه‌، ڤێجا ده‌مێ عه‌زاب گه‌هشتییه‌ وان وان تۆبه‌ كر وهاوارێن خۆ گه‌هاندنه‌ مه‌، وده‌م نه‌ ده‌مێ وه‌رگرتنا تۆبێ بوو، ونه‌ ده‌مێ ڕه‌ڤين وقورتالبوونێ بوو ژ وێ يا ب سه‌رێ وان هاتى.
وئه‌ڤ كافره‌ عجێبگرتى مان كو خودێ مرۆڤه‌ك بۆ وان هنارتى؛ دا به‌رێ وان بده‌ته‌ خودێ ووان ژ عه‌زابا وى بترسينت، ووان گۆت: ئه‌ڤه‌ نه‌ پێغه‌مبه‌ره‌ به‌لكى د گۆتنا خۆ دا ئه‌و مرۆڤه‌كێ دره‌وينه‌، وى سێره‌به‌ندى يا ل ملله‌تێ خۆ كرى.
ئه‌رێ چاوا ئه‌ڤ هه‌مى خوداوه‌نده‌ دێ بنه‌ خودايه‌كێ ب تنێ؟ هندى ئه‌ڤ تشته‌يه‌ يێ ئه‌و پێ هاتى وبه‌رێ خه‌لكى دده‌تێ تشته‌كێ عه‌جێبه‌.
وسه‌ر وگرگرێن ملله‌تى ده‌ست پێ كر وبه‌رێ ملله‌تێ خۆ دا مانا به‌رده‌وام ل سه‌ر شركێ وصه‌برا ل سه‌ر گه‌له‌ك خوداوه‌ندان؛ چونكى هندى ئه‌ڤه‌يه‌ يا پێغه‌مبه‌ر پێ هاتى تشته‌كێ دورستكرییه‌ ومه‌خسه‌د پێ وه‌رگرتنا مه‌زنیێ‌یه‌.
ئه‌ڤا ئه‌و دبێژت نه‌ مه‌ ژ دينێ بابێن خۆ يێن قوره‌يشى گوهـ لێ بوويه‌، ونه‌ مه‌ ژ دينێ فه‌لان گوهـ لێ بوويه‌، هه‌ما ئه‌ڤه‌ دره‌وه‌ك وبێ به‌ختییه‌كه‌.
ئه‌رێ د ناڤبه‌را مه‌ هه‌مییان دا قورئان بۆ موحه‌ممه‌دى ب تنێ هاتییه‌؟ به‌لكى ئه‌و د وه‌حییا من دا بۆ ته‌ -ئه‌ى موحه‌ممه‌د- وهنارتنا من بۆ ته‌ ب گومانن، به‌لكى وان ئه‌و گۆتن گۆت؛ چونكى وان تام نه‌كرییه‌ عه‌زابا خودێ، وئه‌گه‌ر وان تام كربايێ وان بسته‌يى نه‌دكر ئه‌و ڤێ گۆتنێ بێژن.
يان خزينه‌يێن قه‌نجییا خودايێ ته‌ يێ زال د ده‌سهه‌لاتا خۆ دا، ويێ ڕزقى پڕ دده‌ته‌ وى يێ وى بڤێت، د ده‌ستێن وان دانه‌؟
يان ژى ملكێ عه‌سمانان وعه‌درى وتشتێ د ناڤبه‌را وان دا، يێ ڤان بوتپه‌رێسانه‌ ڤێجا يێ وان بڤێت ئه‌و دێ ده‌نێ ويێ نه‌ڤێت نه‌؟ پا دێ بلا ئه‌و وان ڕێكان بگرن يێن وان دگه‌هيننه‌ عه‌سمانى وبلا نه‌هێلن فريشته‌ وه‌حییێ بۆ موحه‌ممه‌دى بيننه‌ خوارێ.
ئه‌ڤ له‌شكه‌رێ دره‌وپێكرنێ دكه‌ت له‌شكه‌ره‌كێ شكه‌ستییه‌، كانێ چاوا پارتێن به‌رى وان هاتينه‌ شكاندن:
ملله‌تێ نووحى وعادى وفيرعه‌ونێ خودان هێزا مه‌زن.
وثه‌موودی وملله‌تێ لووطى وخودانێن داروبار وبيستانان كو ملله‌تێ شوعه‌يبينه‌.ئه‌ڤ ملله‌ته‌ بوون يێن ل سه‌ر كوفرێ ودره‌وپێكرنێ كۆم بووين.
ئه‌ڤان هه‌مییان دره‌و ب پێغه‌مبه‌ران كربوو، ئينا ئه‌و هێژاى عه‌زابا خودێ بوون، وعه‌زابا وى ب سه‌ر وان دا هات.
وئه‌گه‌ر ئه‌ڤ بوتپه‌رێسه‌ مانه‌ ل سه‌ر شركا خۆ هه‌ما ژبلی پفكرنه‌كا چو زڤڕين د دويڤ دا نه‌بن ئه‌و چاڤه‌ڕێیى تشته‌كێ دى نابن كو عه‌زاب ب سه‌ر وان دا بێت.
ووان گۆت: خودايێ مه‌ تو د دنيايێ دا به‌رى ئاخره‌تێ له‌زێ بۆ مه‌ ل بارا مه‌ يا عه‌زابێ بكه‌، وئه‌ڤه‌ تڕانه‌ پێكرنه‌ك بوو ژ وان.
تو -ئه‌ى موحه‌ممه‌د- بێهنا خۆ ل سه‌ر گۆتنا وان يا بۆ ته‌ نه‌خۆش فره‌هـ بكه‌، وتو به‌حسێ به‌نییێ مه‌ داوودى بكه‌ ئه‌وێ خودان هێز ل سه‌ر دوژمنێن خودێ ويێ صه‌بركێش ل سه‌ر گوهدارییا خودێ، هندى ئه‌وه‌ وى گه‌له‌ك تۆبه‌ دكر و ل وى تشتى دزڤڕى يێ خودێ ژێ ڕازى. (و د ڤێ چه‌ندێ دا صه‌برئينانه‌ك بۆ پێغه‌مبه‌رى -سلاڤ لێ بن- هه‌يه‌).
هندى ئه‌مين مه‌ چيا د گه‌ل داوودى بن ده‌ست كربوون، وان سپێده‌ وئێڤاران د گه‌ل وى ته‌سبيح دكرن.
ومه‌ ته‌ير ژى د گه‌ل وى بن ده‌ست كربوون كۆم كۆمه‌ وان ته‌سبيح دكرن، وئه‌و وه‌كى وى دگوهدار بوون.
ومه‌ ملكێ وى ب هێزێ وهه‌يبه‌تێ وسه‌ركه‌فتنێ موكم كر، وپێغه‌مبه‌رينى وحوكمدارییا د ناڤبه‌را هه‌ڤڕكان دا مه‌ دابوويێ.
وئه‌رێ به‌حسێ وان هه‌ردو هه‌ڤڕكان بۆ ته‌ -ئه‌ى موحه‌ممه‌د- هاتییه‌كرن ده‌مێ ئه‌و ب سه‌ر شويرهێ كه‌فتين وچووينه‌ نك داوودى ل وى جهێ وى عيباده‌تێ خودێ لێ دكر.
ئينا ئه‌و ژ چوونه‌ ژۆرا وان ترسا؟ وان گۆتێ: نه‌ترسه‌، ئه‌م دو هه‌ڤڕكيـن يه‌ك ژ مه‌ زۆردارى يا ل يێ دى كرى، ڤێجا تو ب دادییێ حوكمى د ناڤبه‌را مه‌ دا بكه‌، وتو د حوكمێ خۆ دا زۆردارییێ ل مه‌نه‌كه‌، وبه‌رێ مه‌ بده‌ ڕاستییا ڕێكێ.
يه‌ك ژ وان گۆت: هندى ئه‌ڤه‌يه‌ ئه‌ڤه‌ برايێ منه‌ وى نۆت ونه‌هـ بزن هه‌نه‌، ومن بزنه‌كا ب تنێ هه‌يه‌، ڤێجا وى دلێ خۆ برێ، وگۆت: وێ بزنێ ژى بده‌ من، وئه‌و د گۆتنێ دا يێ دژوار بوو د گه‌ل، وئه‌و شيا من.
داوودى گۆت: ب ڕاستى برايێ ته‌ ب ڤێ خواستنا بزنا ته‌ بۆ ناڤ بزنێن خۆ زۆردارى ل ته‌ كرییه‌، وگه‌له‌ك شريك هه‌نه‌ ته‌عدايییێ ل يه‌ك ودو دكه‌ن، و ب وه‌رگرتنا حه‌قێ وى ب بێ وژدانى زۆردارییێ لێ دكه‌ت خودان باوه‌رێن چاك تێ نه‌بن، ئه‌و زۆردارییێ ل يه‌ك ودو ناكه‌ن، وئه‌و دكێمن. وداوودى باش زانى كو ب ڤێ هه‌ڤڕكییێ مه‌ ئه‌و جه‌ڕباند، ئينا وى داخوازا ژێبرنا گونه‌هان بۆ خۆ ژ خودايێ خۆ كر، وبۆ خودێ چوو سوجدێ، وتۆبه‌كر و ل وى زڤڕى.
ڤێجا مه‌ ئه‌و بۆ وى ژێبر، ومه‌ ئه‌و كره‌ ژ وان يێن نێزيكى مه‌، ودويماهییه‌كا باش ل ئاخره‌تێ مه‌ بۆ وى دانا.
ئه‌ێ داوود هندى ئه‌ميـن مه‌ تو د عه‌ردى دا يێ كرییه‌ جێگر ومه‌لكاتى يا دايه‌ ته‌، ڤێجا تو ب دادییێ حوكمى د ناڤبه‌را مرۆڤان دا بكه‌، وتو د حوكمان دا دويكه‌فتنا دلچوونان نه‌كه‌، ئه‌گه‌ر ئه‌و چه‌نده‌ دێ به‌رێ ته‌ ژ دينێ خودێ وشريعه‌تێ وى وه‌رگێڕت، هندى ئه‌ون يێن ژ ڕێكا خودێ به‌رزه‌ دبن عه‌زابه‌كا ب ئێش د ئاگرى دا بۆ وان هه‌يه‌؛ ژ به‌ر بێ ئاگه‌هییا وان ژ ڕۆژا حسێب وجزادانێ. و د ڤێ چه‌ندێ دا شيره‌ت بۆ كاربده‌ستان هه‌يه‌ كو ئه‌و ب وێ حه‌قییا ژ نك خودێ هاتى حوكمى بكه‌ن، وبه‌رێ خۆ ژێ وه‌رنه‌گێڕن، وڕێكێ ل خۆ به‌رزه‌ كه‌ن.
ومه‌ عه‌سمان وعه‌رد وهه‌ر تشته‌كێ د ناڤبه‌را وان دا ژ قه‌ستا نه‌ئافراندينه‌، ئه‌و هزرا وانه‌ يێن كافربووين، ڤێجا ڕۆژا قيامه‌تێ ژ به‌ر هزرا وان يا پويچ، وكوفرا وان ب خودێ تێچوون بۆ وان بت.
ئه‌رێ ما ئه‌م دێ وان يێن باوه‌رى ئيناى وچاكى كرين وه‌كى وان لێ كه‌ين يێن د عه‌ردى دا دخرابكار، يان ئه‌م خودانێن ته‌قوايێ وه‌كى كافرێن سه‌رداچووى دێ لێ كه‌ين؟ ئه‌ڤ چه‌نده‌ نه‌ بابه‌تى خودێ‌یه‌، ڤێجا ئه‌و ل نك خودێ وه‌كى يه‌ك نابن.
ئه‌ڤ وه‌حییا بۆ ته‌ هاتى كيتابه‌كا پيرۆزه‌ مه‌ بۆ ته‌ ئينايه‌ خوارێ؛ دا ئه‌و هزرێن خۆ د ئايه‌تێن وێ دا بكه‌ن، ودا كارى ب هيدايه‌تا وێ بكه‌ن، ودا خودانێن عه‌قلێن دورست وێ ل بيرا خۆ بينن يا خودێ فه‌رمان پێ ل وان كرى.
ومه‌ سوله‌يمان دابوو داوودى، ومه‌ ب وى قه‌نجى لێ كر، سوله‌يمان چ به‌نییه‌كێ باشه‌، هندى ئه‌وه‌ وى گه‌له‌ك تۆبه‌ دكر و ل خودێ دزڤڕى.
تو به‌حس بكه‌ ده‌مێ ل ئێڤارى هنده‌ك هه‌سپێن عه‌سلی وڕه‌هوان بۆ ڕێڤه‌چوونێ بۆ وى هاتينه‌ به‌رچاڤكرن، ئه‌و هه‌سپ ژ به‌ر زيره‌كى وهێڤێنێ وان يێ باش ده‌مێ ڕادوه‌ستان ل سه‌ر سێ ده‌ستان دمان وده‌سته‌كێ خۆ بلند دكر، ڤێجا حه‌تا ڕۆژ ئاڤابووى ئه‌و ب وان ڤه‌ موژيل بوو.
ئينا وى گۆت: هندى ئه‌زم من ڤيانا مالی ب سه‌ر زكرێ خودايێ خۆ ئێخستییه‌، حه‌تا ئه‌و هه‌سپ ژ به‌ر چاڤێن وى چووين.
كانێ هوين وان هه‌سپێن به‌رى نوكه‌ ل ڤێرێ بينن، ووى ده‌ست ب ڤه‌مالينا پێ وستويێن وان كر.
و ب ڕاستى مه‌ سوله‌يمان جه‌ڕباند ومه‌ پرته‌كا بچويكى هاڤێته‌ سه‌ر ته‌ختێ وى، ئه‌و پرتا بچويكى مه‌ دايێ ده‌مێ وى سويند خوارى كو ئه‌و دێ چته‌ نك هه‌مى ژنكێن خۆ؛ دا هه‌ر يه‌ك ژ وان كوڕه‌ك ببت جيهادێ د ڕێكا خودێ دا بكه‌ت، ووى نه‌گۆت: ئه‌گه‌ر خودێ حه‌ز بكه‌ت، ئينا ژ ژنكه‌كا وى پێڤه‌تر چويان چو بچويك نه‌بوون، وئه‌وا بچويك بووى ژى بچويكێ وێ يێ دورست نه‌بوو پرته‌كا بچويكى بوو، پاشى سوله‌يمان ل خودايێ خۆ زڤڕى وتۆبه‌كر، گۆت:
خودايێ من تو گونه‌ها من بۆ من ژێ ببه‌، وتو ملكه‌كێ مه‌زن وتايبه‌ت ب من ڤه‌ بده‌ من كو پشتى من ئه‌و بۆ چو مرۆڤان نه‌ئێته‌ دان، هندى تويى تو گه‌له‌ك قه‌نجییێ دده‌ى.
ئينا ئه‌م د به‌رسڤا وى هاتين، ومه‌ با ئێخسته‌ د بن ئه‌مرێ وى دا چى جهێ وى ڤيابا وى به‌رێ باى ددايێ.
ومه‌ شه‌يتان بن ده‌ستى وى كرن: ژ وان هه‌بوون يێن ئاڤاهییان چێ دكه‌ن، ويێن نقۆ دبنه‌ بنێ ده‌ريايێ.
وهنده‌كێن دى، كو سه‌رداچوويێن شه‌يتانان بوون، ب زنجيران دگرێداى بوون.
ئه‌ڤ ملكێ مه‌زن وبن ده‌ستكرنا تايبه‌ت دانا مه‌يه‌ بۆ ته‌ ئه‌ى سوله‌يمان، ڤێجا يێ ته‌ بڤێت تو بدێ ويێ ته‌ بڤێت تو نه‌دێ، چو حسێب ل سه‌ر ته‌ نينه‌.
وهندى سوله‌يمانه‌ ل ئاخره‌تێ نێزيكییه‌ك وجهه‌كێ باش يێ لێ زڤڕينێ بۆ وى ل نك مه‌ هه‌يه‌.
وتو به‌حسێ به‌نییێ مه‌ ئه‌ييوبى بكه‌، ده‌مێ وى گازى خودايێ خۆ كرى كو شه‌يتان يێ بوويه‌ ئه‌گه‌را گه‌هشتنا وه‌ستيان ونه‌خۆشییێ د له‌ش ومال وعه‌يالی دا بۆ من.
مه‌ گۆتێ: تو پییێ خۆ ل عه‌ردى بده‌ كانییه‌كا سار دێ بۆ ته‌ ژێ زێت، تو ژێ ڤه‌خۆ، وخۆ پێ بشوو.
ئينا مه‌ نه‌خۆشییا وى ژ سه‌ر وى ڕاكر ومه‌ ژن وعه‌يال دانێ، وهندى دى عه‌يال ونه‌ڤى مه‌ دانێ، ئه‌ڤه‌ هه‌مى دلۆڤانییه‌ك بۆ ژ نك مه‌ بۆ وى، وبيرئينانه‌ك بوو بۆ خودان عه‌قلێن دورست؛ دا ئه‌و بزانن به‌رفره‌هى ونه‌مانا نه‌خۆشییێ دويماهییا صه‌بركێشانییه‌.
ومه‌ گۆته‌ وى: تو قه‌فته‌كا شفكان د ده‌ستێ خۆ بگره‌، وپێ بدانه‌ ژنكا خۆ دا سويندا ته‌ نه‌شكێت؛ چونكى وى سويند خواربوو ئه‌و دێ سه‌د جه‌لدان دانته‌ وێ ژ به‌ر خه‌له‌تییه‌كا وێ كرى. هندى ئه‌مين مه‌ ئه‌ييووب بێهنفره‌هـ ديت، چ باشى به‌نییه‌ ئه‌و، هندى ئه‌وه‌ ئه‌و گه‌له‌ك ل ئه‌مرێ خودايێ خۆ دزڤڕى.
وتو به‌حسێ به‌نییێن مه‌‌: ئيبراهيم وئيسحاق ويه‌عقووبى بكه‌؛ چونكى ئه‌و ل سه‌ر عيباده‌تێ خودێ دخـودان هێز بـوون، و د دينێ وى دا دشـاره‌زا وخـودان ديتن بـوون.
هندى ئه‌مين مه‌ تايبه‌تمه‌ندییه‌كا مه‌زن دابوو وان، كو هه‌رده‌م بيرا ئاخره‌تێ ل سه‌ر دلێن وان بوو، ڤێجا وان ب عيباده‌تكرنێ بۆ مه‌ كارێ وێ ڕۆژێ كر، وبه‌رێ خه‌لكى ژى دا وێ چه‌ندێ‌.
وهندى ئه‌ون ئه‌و ل نك مه‌ ژ وانه‌ يێن مه‌ بۆ عيباده‌تێ خۆ هلبژارتيـن، وبۆ پێغه‌مبه‌رينییێ ژێگرتيـن.
وتو به‌حسێ به‌نییێن مه‌: ئيسماعيل، وئه‌ليه‌سه‌ع، وذوكفلی ب باشى بكه‌؛ چونكى ئه‌و هه‌مى ژ وان بوون يێن خودێ ژ ناڤبه‌را خه‌لكى هلبژارتين، وحال وسالۆخه‌تێن باشتر داينێ.
ئه‌ڤ قورئانه‌ بيرئينان وبلندییه‌كه‌ بۆ ته‌ وملله‌تێ ته. وهندى ئه‌ون يێن ته‌قوا خودێ كرى دويماهییه‌كا باش بۆ وان هه‌يه‌.
د به‌حه‌شتێ دا ده‌رگه‌هێن وێ بۆ وان دڤه‌كرينه‌.
ئه‌و تێدا ل سه‌ر ته‌ختێن خه‌ملاندى دپالداينه‌، هه‌چى تشتێ وان بڤێت ژ ڕه‌نگێن فێقى وڤه‌خوارنێ ويێ دلێن وان وچاڤێن وان دچنێ بۆ وان هه‌يه‌ وئه‌و بۆ خۆ دخوازن.
وهنده‌ك ژن ل نك وان هه‌نه‌ د ژییێ خۆ دا د هندى يه‌كن وژبلی زه‌لامێن وان چاڤێ وان ل كه‌سێ دى نينه‌.
ئه‌ڤه‌ ئه‌وه‌ يا ژڤان بۆ هه‌وه‌ پێ دئێته‌دان ڕۆژا قيامه‌تێ.
ئه‌و ڕزقێ مه‌يه‌ بۆ هه‌وه‌، چو دويماهى وڤه‌بڕين بۆ نينه‌.
ئه‌ڤا بۆرى بۆ ته‌قوادارانه‌. وئه‌وێن ب كوفرێ وگونه‌هێ پێ ل توخويبان داناى، خرابترين دويماهى وجهێ لێ زڤڕينێ بۆ وان هه‌يه‌.
كو ئاگره‌ ئـه‌و دێ تێدا ئێنه‌ عه‌زابدان، ڤێجا چ پيسه‌ جهه‌ جهێ وان.
ئه‌ڤ عه‌زابه‌ ئاڤه‌كا زێده‌ كه‌لاندییه‌، وكێمه‌كه‌ ژ له‌شێ جه‌هنه‌مییان دچت ڤێجا بلا ئه‌و وێ ڤه‌خۆن.
وعه‌زابه‌كا دى ژى ژ ڤى ڕه‌نگى بۆ وان هه‌يه‌.
وده‌مێ سه‌رداچووى دئێنه‌ د ئاگرى دا هنده‌ك ژ وان خه‌به‌ران دبێژنه‌ هنده‌كان، وهنده‌ك ژ وان دبێژنه‌ هنده‌كان: ئه‌ڤه‌ كۆمه‌كه‌ ژ جه‌هنه‌مییان د گه‌ل هه‌وه‌ دێ ئێنه‌ د ئاگرى دا، ڤێجا ئه‌و دێ به‌رسڤێ ده‌ن: ب خێر نه‌ئێن، وجهێ وان د ئاگرى دا يێ فره‌هـ نه‌بت، هندى ئه‌ون ئه‌و ژى وه‌كى مه‌ دێ تـام كـه‌نـه‌ گـه‌رمـا ئـاگرى.
ده‌سته‌كا دويكه‌فتییان گۆت: يێن ب خێر نه‌ئێن هوين بن؛ چونكى هه‌وه‌ د دنيايێ دا ئه‌م د سه‌ر دا بربووين وهه‌وه‌ به‌رێ مه‌ دا ئاگرى، ڤێجا جه‌هنه‌م چ پيسه‌ جهێ لێ ئاكنجيبوونێیه‌.
كۆما دويكه‌فتییان گۆت: خودايێ مه‌ هه‌چییێ د دنيايێ دا ئه‌م د سه‌ر دا بربين تو دوجاركى عه‌زابا ئاگرى بدێ.
سه‌رداچوويان گۆت: ئه‌ڤه‌ چيه‌ بۆچى ئه‌م وان زه‌لامان د گه‌ل خۆ د ئاگرى دا نابينيـن يێن كو د دنيايێ دا مه‌ ئه‌و ژ خرابان دهژمارتن؟
ئه‌رێ تڕانه‌پێكرنا مه‌ ب وان يا خه‌له‌ت بوو، يان ئه‌و ژى د گه‌ل مه‌ د ئاگرى دانه‌ به‌لێ ئه‌م نابينيـن؟
هندى ئه‌ڤ هه‌ڤڕكییا خه‌لكێ ئاگرییه‌ ڕاستییه‌كا بێ گومانه‌.
تو -ئه‌ى موحه‌ممه‌د- بێژه‌ ملله‌تێ خۆ: هه‌ما هندى ئه‌زم ئه‌ز هه‌وه‌ ژ هندێ دترسينم كو ژ به‌ر كوفرا هه‌وه‌ عه‌زابا خودێ ب سه‌رێ هه‌وه‌ بێت، ژبلی خودێ چو خودايێن هێژاى په‌رستنێ نينن، د ئافراندنێ دا ئه‌و يێ ب تنێ‌یه‌، يێ ب سه‌رڤه‌هاتییه‌ وى هه‌مى تشت بێزار كرينه‌.
خودانێ عه‌سمانان وعه‌درى وهه‌ر تشته‌كێ د ناڤبه‌رێ دا هه‌ى ئه‌وه‌، د تۆلستاندنا خۆ دا يێ زاله‌، گه‌له‌ك گونه‌هـ ژێبره‌ بۆ وى يێ تۆبه‌ بكه‌ت.
تو بێژه‌ ملله‌تێ خۆ: هندى ئه‌ڤ قورئانه‌يه‌ به‌حسه‌كێ مفا مه‌زنه‌.
هوين ژێ دبێ ئاگه‌هن وپشتا خۆ دده‌نێ، وكارى پێ ناكه‌ن.
ئه‌گه‌ر نه‌ ب ڕێكا وه‌حى ونيشادانا خودێ بت بۆ من، من چو زانين ب هه‌ڤڕكییا ملياكه‌تان د مه‌سه‌لا ئافراندنا ئاده‌مى دا نينه‌.
وئه‌و زانينا خودێ ب ڕێكا وه‌حییێ بۆ من دهنێرت يا من به‌رى هنگى چو زانيـن پێ نه،‌ ژ به‌ر هندێیه‌ چونكى ئه‌زێ هاتيم هه‌وه‌ ژ عه‌زابا وى دترسينم، وشريعه‌تێ وى بۆ هه‌وه‌ ئاشكه‌را دكه‌م.
تو بۆ وان بێژه‌: ده‌مێ خودايێ ته‌ گۆتییه‌ فريشته‌يان: هندى ئه‌زم ئه‌ز دێ مرۆڤه‌كى ژ ته‌قنێ ئافرينم.
ڤێجا ئه‌گه‌ر من له‌شێ وى دورستكر ورح دايێ، هوين خۆ بۆ وى بچه‌مينن وهه‌ڕنه‌ سوجدێ‌.
ئينا فريشته‌ هه‌مى پێكڤه‌ چوونه‌ سوجدێ.
ئبليس تێ نه‌بت؛ ژ دفن بلندى وخۆمه‌زنكرن ئه‌و نه‌چوو سوجدێ، و د علمێ خودێ دا هه‌بوو كو ئه‌و ژ كافرانه‌.
خودێ گۆته‌ ئبليسى: ئه‌و چبوو نه‌هێلاى تو بۆ وى بچيه‌ سوجدێ يێ من قه‌درێ وى گرتى و ب هه‌ردو ده‌ستێن خۆ ئافراندى؟ يان تو ژ وان بووى يێن خۆ ژ خودايێ خۆ مه‌زنتر دبينن؟ وئه‌ڤ ئايه‌ته‌ سالۆخه‌تێ هه‌بوونا دو ده‌ستان بۆ خودێ بنه‌جهـ دكه‌ت ب ڕه‌نگه‌كێ بابه‌تى وى بت.
ئبليسى ژ نه‌ڕازيبوون ڤه‌ ل سه‌ر ئه‌مرێ خودێ گۆت: ئه‌ز بۆ وى نه‌چوومه‌ سوجدێ؛ چونكى ئه‌ز ژ وى چێترم، ته‌ ئه‌زێ ژ ئاگرى ئافرانديم، وئه‌و ژ ته‌قنێ. (وئاگر ژ ته‌قنێ چێتره‌).
خودێ گۆته‌ وى: پا دێ تو ژ به‌حه‌شتێ ده‌ركه‌ڤه‌ هندى تويى ب گۆتنێ تو يێ دويركرییى، وتو يێ له‌عنه‌تییى.
وده‌رێخستنا من بۆ ته‌ دێ يا هه‌ر وهه‌ر بت.
ئبليسى گۆت: خودايێ من پا دێ تو مرنا من پاش بێخه‌، وحه‌تا خه‌لك ژ گۆڕێن خۆ ده‌ردكه‌ڤن تو من بهێله‌.
خودێ گۆته‌ وى: هندى تويى تو ژ وانى يێن دئێنه‌ هێلان
حه‌تا ڕۆژا ده‌مێ ده‌سنيشانكرى ڕۆژا پفكرنا يه‌كێ ده‌مێ خه‌لك هه‌مى دمرن.
ئبليسى گۆت: ڤێجا سويند ب زالبوون ومه‌زنییا تـه ‌-ئه‌ى خودا- ئه‌ز دوونده‌ها ئاده‌مى هه‌مییان دێ د سه‌ر دا به‌م.
ئه‌و تێ نه‌بت يێ ته‌ بۆ عيباده‌تێ خۆ هلبژارتى، وته‌ ژ سه‌رداچوونا من پاراستى، وته‌ چو ده‌سهه‌لات ل سه‌ر وان نه‌دايه‌ من.
خودێ گۆت: ڤێجا ڕاستى ژ منه‌، و ژ ڕاستییێ پێڤه‌تر ئه‌ز چو نابێژم.
ئه‌ز جه‌هنه‌مێ ژ ته‌ ودوونده‌ها ته‌ وهه‌چییێ دويكه‌فتنا ته‌ بكه‌ت ژ دوونده‌ها ئاده‌مى دێ تژى كه‌م.
تو -ئه‌ى موحه‌ممه‌د- بێژه‌ ڤان بوتپه‌رێسێن ملله‌تێ خۆ: ئه‌ز سه‌را گازيكرن وهيدايه‌تێ چو كرێیان ژ هه‌وه‌ ناخوازم، وتشتێ نه‌ يێ من بت ئه‌ز ده‌عوا وى ناكه‌م، به‌لكى هه‌ما ئه‌ز دويكه‌فتنا وێ دكم يا ب وه‌حى بۆ من هاتى، وئه‌ز ژ دره‌و وبێ به‌ختى تشتى نابێژم.
هه‌ما ئه‌ڤ قورئانه‌ ب تنێ بيرئينانه‌كه‌ بۆ هه‌مى چێكرییان ژ مرۆڤ وئه‌جنان، ئه‌و وى تشتى پێ ل بيرا خۆ دئيننه‌ڤه‌ يێ خێرا وان يا دين ودنيايێ تێدا.
ومسۆگه‌ر هوين -گه‌لی بوتپه‌رێسان- به‌حسێ ڤێ قورئانێ وڕاستییا وێ دێ زانن، ده‌مێ ئيسلام ب سه‌ر دكه‌ڤت، وخه‌لك كۆم كۆمه‌ موسلمان دبن، هه‌ر وه‌سا ده‌مێ عه‌زاب ب سه‌ر هه‌وه‌ دا دئێت، وهه‌وه‌ چو ڕێ نه‌مينن.
ئينانه‌ خوارا قورئانێ ژ نك خودێ‌یه‌، ئه‌و خودايێ د شيان وتۆلستاندنا خۆ دا يێ زال، و د ڕێڤه‌برن وئه‌حكامێن خۆ دا يێ كاربنه‌جهـ.
هندى ئه‌مين مه‌ قورئان ب ڕاستى ودادى بۆ ته ‌-ئه‌ى موحه‌ممه‌د- ئينا خوارێ، ڤێجا تو په‌رستنا خودێ ب تنێ بكه‌، وتو د هه‌مى دينێ خۆ دا ئيخلاصێ بۆ وى بكه‌.
نێ گوهدانا ساخله‌م وپاراستى ژ شركێ بۆ خودێ ب تنێ‌یه‌، وئه‌وێن شرك ب خودێ كرى وژبلی وى هنده‌ك سه‌ركار بۆ خۆ داناين، ئه‌و دبێژن: هه‌ما ئه‌م په‌رستنا ڤان خوداوه‌ندان د گه‌ل خودێ دكه‌ين دا ئه‌و مه‌هده‌رێ بۆ مه‌ ل نك خودێ بكه‌ن، ودا مه‌ نێزيكى وى بكه‌ن، ڤێجا ب وێ چه‌ندێ ئه‌و كافر بوون؛ چونكى په‌رستن ومه‌هده‌ر بۆ خودێ ب تنێ‌یه‌، هندى خودێ‌یه‌ ئه‌وه‌ ل ڕۆژا قيامه‌تى حوكمى د ناڤبه‌را خودان باوه‌رێن دلساخ وبوتپه‌رێسان دا د وى تشتى دا دكه‌ت يێ ئه‌و تێدا ژێك جودا دبن، ڤێجا ئه‌و جزايێ هه‌ر يه‌كى يێ هێژاى وى بت دده‌تێ. هندى خودێ‌یه‌ به‌رێ وى ناده‌ته‌ ڕێكا ڕاست يێ دره‌وێ ل سه‌ر ناڤێ خودێ بكه‌ت، وگه‌له‌ك كوفرێ ب ئايه‌ت وهێجه‌تێن وى بكه‌ت.
ئه‌گه‌ر خودێ زارۆكه‌ك بۆ خۆ ڤيابا ئه‌و دا وى بۆ خۆ ژ ناڤ وان چێكرییێن خۆ هلبژێرت يێن وى دڤێن، خودێ يێ پاك وبلند بت ژ هندێ كو وى زارۆيه‌ك هه‌بت، خودايێ يه‌ك ئه‌وه‌، يێ ب تنێ‌یه‌ وهه‌وجه‌ى كه‌سێ نابت، يێ ب سه‌رڤه‌هاتییه‌ وى ب شيانا خۆ هه‌مى چێكرییێن خۆ بن ده‌ستى خۆ كرين، ڤێجا هه‌ر تشته‌ك ل به‌ر وى يێ شكه‌ستییه‌.
خودێ عه‌سمان وعه‌در وهه‌ر تشته‌كێ د ناڤبه‌رێ دا ب حه‌قییێ ئافراندينه‌، شه‌ڤێ دئينت وڕۆژێ دبه‌ت، وڕۆژێ دئينت وشه‌ڤێ دبه‌ت، ووى ڕۆژ وهه‌يڤ وه‌سا بن ده‌ست كرينه‌ كو مفايێ به‌نییان تێدا بت، هه‌ر يه‌ك ژ وان حه‌تا ڕۆژا قيامه‌تێ د فه‌له‌كا خۆ دا ب ڕێڤه‌دچت. هندى ئه‌و خودايه‌ يێ ئه‌ڤ هه‌مى كاره‌ كرين، وئه‌ڤ قه‌نجییه‌ هه‌مى د گه‌ل چێكرییێن خۆ كرين ئه‌وه‌ يێ زال ل سه‌ر به‌نییێن خۆ، يێ گه‌له‌ك گونه‌هـ ژێبر بۆ به‌نییێن خۆ يێن تۆبه‌كه‌ر.
خودايێ هه‌وه‌ هوين -گه‌لی مرۆڤان- ژ ئاده‌مى ئافراندن، وجۆتێ وى ژ وى دورستكر، ووى هه‌شت جۆتێن نێر ومێ ژ حه‌يوانان ژ حێشتر وچێل وميهـ وپه‌زان بۆ هه‌وه‌ ئافراندن، قويناغ ل دويڤ قويناغێ ئه‌و هه‌وه‌ د زكێن داێكێن هه‌وه‌ دا دئافرينت، د تارییا زكى ومالبچويكى وپسدانكى دا، ئه‌و خودايێ ئه‌ڤ تشته‌ ئافراندين، خودايێ هه‌وه‌يه‌ يێ كو ملك وخوداينى يا وى ب تنێ‌یه‌ وئه‌و ب تنێ‌یه‌ يێ هێژاى په‌رستنێ، ڤێجا چاوا هوين به‌رێ خۆ ژ په‌رستنا وى بۆ په‌رستنا هنده‌ك ژ چێكرییێن وى وه‌ردگێڕن؟
ئه‌گه‌ر هوين -گه‌لی مرۆڤان- كافرییێ ب خودايێ خۆ بكه‌ن وباوه‌رییێ پێ نه‌ئينن، ودويكه‌فتنا پێغه‌مبه‌رێن وى نه‌كه‌ن، هندى ئه‌وه‌ ئه‌و يێ بێ منه‌ته‌ ژ هه‌وه‌، وى چو پێتڤى ب هه‌وه‌ نينه‌، وهوين دهه‌وجه‌ى وينه‌، وئه‌و بۆ به‌نییێن خۆ ب كوفرێ ڕازى نابت، وفه‌رمانێ ژى ب كوفرێ ناكه‌ت، به‌لكى ئه‌و ب هندێ ڕازى دبت كو هوين سوپاسییا قه‌نجییێن وى ل سه‌ر خۆ بكه‌ن. ونه‌فسه‌ك بارێ گونه‌ها نه‌فسه‌كا دى هل ناگرت، پاشى زڤڕينا هه‌وه‌ بۆ نك خودايێ هه‌وه‌يه‌، ڤێجا ئه‌و دێ به‌حسێ كريارێن هه‌وه‌ بۆ هه‌وه‌ كه‌ت، ودێ حسێبێ سه‌را وان د گـه‌ل هـه‌وه‌ كـه‌ت. هندى ئه‌وه‌ ئه‌و ب نهێنییێن نه‌فسێ يێ پڕزانايه‌ ودزانت كانێ چ د سنگان دا يێ ڤه‌شارتییه‌.
وئه‌گه‌ر ته‌نگاڤى ونه‌خۆشییه‌ك گه‌هشته‌ مرۆڤى ئه‌و دێ خودايێ خۆ ل بيرا خۆ ئينته‌ڤه‌، ودێ هاوار ودوعايان ژێ كه‌ت، پاشى ئه‌گه‌ر خودێ د به‌رسڤا وى هات وئه‌و ته‌نگاڤى ژ سه‌ر ڕاكر، وقه‌نجى د گه‌ل كر، ئه‌و دێ دوعايا خۆ ژ بيركه‌ت، ودێ شريكان بۆ خودايێ خۆ دانت؛ دا به‌رێ خه‌لكێ دى ژى ژ باوه‌رییا ب خودێ وگوهدارییا وى وه‌رگێڕت، تو -ئه‌ى موحه‌ممه‌د- ب گه‌فكرن ڤه‌ بێژه‌ وى: كێمه‌كێ تو خۆشییێ ب كوفرا خۆ ببه‌ حه‌تا ڕۆژا ته‌ دئێت وتو دمرى، هندى تويى تو ژ خه‌لكێ ئاگرییى يێن هه‌ر تێدا دمينن.
ئه‌رێ ئه‌ڤ كافرێ خۆشییێ ب كوفرا خۆ دبه‌ت چێتره‌ يان ئه‌وێ په‌رستنا خودايێ خۆ دكه‌ت وگوهدارییا وى دكه‌ت، ده‌مێ شه‌ڤێ ب كرنا نڤێژان ڤه‌ دبۆرينت بۆ خودێ ڕابت ودڕوينت، ژ عه‌زابا ئاخره‌تێ دترست، وهيڤییا دلۆڤانییا خودايێ خۆ دكه‌ت؟ تو -ئه‌ى موحه‌ممه‌د- بێژه‌: ئه‌رێ ما ئه‌وێن خودايێ خۆ دناسن ودينێ وى يێ ڕاست دزانن وه‌كى وانه‌ يێن تشته‌كى ژ وێ چه‌ندێ نه‌زانن؟ نه‌، وه‌كى يه‌ك نابن. هه‌ما ئه‌و ل بيرا خۆ دئينن وفه‌رقێ دزانن يێن خودان عه‌قلێن ساخله‌م بن.
تو -ئه‌ى موحه‌ممه‌د- بێژه‌ به‌نییێن من يێن باوه‌رى ب خودێ وپێغه‌مبه‌رێ وى هه‌ى: هوين ته‌قوا خودايێ خۆ بكه‌ن وگوهدارییا وى بكه‌ن. بۆ ئه‌وێن د ڤێ دنيايێ دا ب باشى په‌رستنا خودايێ خۆ كرى باشییه‌ك ل ئاخره‌تێ -كو به‌حه‌شته‌- وباشییه‌ك ل دنيايێ ژى -كو سه‌ركه‌فتنه‌- هه‌يه‌. وعه‌درێ خودێ يێ به‌رفره‌هه‌، ڤێجا هوين تێدا مشه‌خت ببنه‌ وى جهى يێ هوين بشێن په‌رستنا خودايێ خۆ لێ بكه‌ن، ودينێ وى ب كار بينن. ل ئاخره‌تێ خێره‌كا بێ حسێب بۆ وان دێ ئێته‌ دان يێن صه‌برێ دكێشن.
تو بێژه‌ مرۆڤان: هندى خودێ‌یه‌ فه‌رمان ل من وهه‌چییێ دويكه‌فتنا من بكه‌ت كرییه‌ كو ئه‌م ب ئيخلاص په‌رستنا خودێ ب تنێ بكه‌ين.
ووى فه‌رمان ل من كرییه‌ كو ئه‌ز يه‌كه‌مين كه‌س بم ژ ئوممه‌تا خۆ موسلمان ببم.
تو بێژه‌ مرۆڤان: هندى ئه‌زم ئه‌گه‌ر من گوهدارییا خودايێ خۆ د وى تشتى دا نـه‌كر يـێ وى فـه‌رمـان پـێ ل مـن كرى ئه‌ز ژ عه‌زابا ڕۆژا قيامه‌تێ دترسم، ئه‌و ڕۆژا سه‌هما وێ يا مه‌زن.
تو بێژه‌: هندى ئه‌زم ئه‌ز ب ئيخلاص په‌رستنا خودێ ب تنێ دكه‌م وگوهدارییا وى دكه‌م.
ڤێجا تشتێ هه‌وه‌ بڤێت -گه‌لی بوتپه‌رێسان- ژبلی خودێ هوين په‌رستنێ بۆ بكه‌ن، ئه‌و چو زيانێ ناگه‌هينته‌ من. وئه‌ڤه‌ گه‌ف وگوڕه‌كه‌ ل وى يێ په‌رستنا يه‌كێ دى ژبلی خودێ بكه‌ت. تو بێژه‌: هندى زيانكارێن ژ ڕاستانه‌ ئه‌ون يێن خۆ ومرۆڤێن خۆ ل ڕۆژا قيامه‌تێ خوساره‌ت كرين، كو د دنيايێ دا ئه‌و د سه‌ر دا برين و ژ باوه‌رى ئينانێ پاشڤه‌برین. نێ ئه‌ڤ زيانا بوتپه‌رێسان ل ڕۆژا قيامه‌تێ داى ئه‌وه‌ زيانا ئاشكه‌را.
ڕۆژا قيامه‌تێ بۆ وان زيانكاران د جه‌هنه‌مێ دا هنده‌ك پارچه‌يێن عه‌زابێ ژ ئاگرى د سه‌ر وان دا هه‌نه‌ وه‌كى عه‌ورێن ل سه‌رێك، و د بن وان ژى دا هنده‌ك پارچه‌ هه‌نه‌. ب ڤێ عه‌زابا ژێگۆتى خودێ به‌نییێن خۆ دترسينت؛ دا ئـه‌و هشيار ببن. ئه‌ى به‌نییێن من ڤێجا هوين ته‌قوا من بكه‌ن.
وئه‌وێن خۆ ژ گوهدارییا شه‌يتانى وپه‌رستنا خوداوه‌ندان دايه‌ پاش، وتۆبه‌ كرى و ب ئيخلاص په‌رستنا خودێ كرى، د دنيايێ دا مزگينییا ب ته‌وفيقێ وناڤ وده‌نگێن باش بۆ وان هه‌يه‌، و ل ئاخره‌تێ ژى مزگينییا ب ڕازيبوونا خودێ وخۆشییا به‌رده‌واما د به‌حه‌شتێ دا بۆ وان هه‌يه‌. ڤێجا تو -ئه‌ى موحه‌ممه‌د- مزگينییێ بده‌ به‌نى يێن من.
ئه‌وێن گوهێ خۆ دده‌نه‌ گۆتنێ ودويكه‌فتنا گۆتنا باشتر ودورستتر دكه‌ن. وباشترين ودورستترين گۆتن گۆتنا خودێ‌یه‌ پاشى گۆتنا پێغه‌مبه‌رێ وییه‌. ئه‌و ئه‌ون يێن خودێ به‌رێ وان دايه‌ ڕێكا ڕاست، وبه‌رێ وان دايه‌ ئه‌خلاق وكارێ باش، وئه‌ون خودان عه‌قلێن دورست وساخله‌م.
ئه‌رێ ڤێجا هه‌چییێ گۆتن ب عه‌زابێ ل سه‌ر حه‌ق بووى؛ ژ به‌ر مانا وى يا به‌رده‌وام ل سه‌ر ڕكدارییێ، وتو -ئه‌ى موحه‌ممه‌د- نه‌شێى به‌رێ وى بده‌يه‌ هيدايه‌تێ، ئه‌رێ ما تو دێ شێى وان يێن د ئاگرى دا ڕزگار كه‌ى؟ نه‌، تو نه‌شێى وێ چه‌ندێ بكه‌ى.
به‌لێ ئه‌وێن ته‌قوا خودايێ خۆ كرى -كو گوهدارییا وى كرى وئيخلاص د عيباده‌تێ وى دا كرى- بۆ وان د به‌حه‌شتێ دا هنده‌ك ژۆرێن ل سه‌رێك هاتينه‌ ئاڤاكرن هه‌نه‌، ڕويبار د بن داروبارێن وان دا دچن، خودێ ب سۆزه‌كا موكم سۆز دايه‌ به‌نییێن خۆ يێن ته‌قوادار، وخودێ ژ سۆزێ لێڤه‌ نابت.
ئه‌رێ ما ته‌ نه‌ديتییه‌ -ئه‌ى موحه‌ممه‌د- كو خودێ بارانه‌ك ژ عه‌ورى باراندییه‌ و د عه‌ردى دا برییه‌ خوارێ، وكرییه‌ كانى وجۆيێن ئاڤێ، پاشى وى ب ڤێ ئاڤێ شينكاتییه‌كێ ڕه‌نگێن وژێك جودا شينكر، پاشى پشتى كه‌سك بووى هشك دبت، ڤێجا تو ڕه‌نگێ وى زه‌ر دبينى، پاشى ئه‌و وى هوير هوير دكه‌ت؟ هندى د ڤى كارێ خودێ دايه‌ بيرئينان وشيره‌ته‌ك بۆ خودان عه‌قلێن دورست هه‌يه‌.
ئه‌رێ وهه‌چییێ خودێ سنگێ وى فره‌هـ كربت، ڤێجا ئه‌و ب قه‌بويلكرنا ئيسلامێ وباوه‌رى ئينانێ دلخۆش ببت، و ل سه‌ر ڕێكه‌كا ڕوهن وهيدايه‌ته‌كا ژ خودايێ خۆ بت، ما دێ وه‌كى وى بت يێ نه‌ وه‌سا بت؟ ئه‌و وه‌كى يه‌ك نابن. ڤێجا تێچوون بۆ وان بت يێن دلێن وان ڕه‌ق بووين، وپشت داينه‌ زكرێ خودێ، ئه‌و يێن د به‌رزه‌بوونه‌كا ئاشكه‌را دا ژ حه‌قییێ.
خودێ‌یه‌ باشترين گۆتن ئينايه‌ خوارێ، كو قورئانا مه‌زنه‌، د باشى وموكمى ونه‌بوونا ئختلافێ دا ئه‌و هه‌مى وه‌كى يه‌كه‌، سه‌رهاتى وحوكم وده‌ليل ونيشان تێدا ب دويڤ يه‌ك ڤه‌ دئێن ودوباره‌ دبن، وئه‌وێن ژ خودايێ خۆ دترسن ژ به‌ر كارتێكرنا ب وێ گه‌فا تێدا موییێن وان قژ دبن، پاشى چه‌رمێ وان ودلێن وان ژ به‌ر وێ مزگينى وسۆزا تێدا نه‌رم دبنه‌ڤه‌، ئه‌ڤ كارتێكرنا ب قورئانێ هيدايه‌ته‌كه‌ ژ خودێ بۆ به‌نییێن وى. وهه‌چییێ خودێ بڤێت ژ به‌نییێن خۆ ب قورئانێ به‌رێ وى دده‌ته‌ ڕێكێ، وهه‌چییێ خودێ ژ به‌ر كوفر وڕكدارییا وى به‌رێ وى ژ باوه‌رى ئينانا ب ڤێ قورئانێ به‌رزه‌كه‌ت، وى چو رێنيشانده‌ر نابن به‌رێ وى بده‌نه‌ هيدايه‌تێ.
ئه‌رێ وئه‌وێ گرێداى د ئاگرى دا بێته‌ هاڤێتن -ڤێجا ژ به‌ر كوفرا خۆ ئه‌و نه‌شێت ب تشته‌كى ژبلی ڕوییێ خۆ خۆ ژ ئاگرى بپارێزت- ئه‌و چێتره‌ يان ئه‌وێ د به‌حه‌شتێ دا خۆشییێ دبه‌ت؛ چونكى خودێ به‌رێ وى دابوو هيدايه‌تێ؟ ووێ ڕۆژێ بۆ زۆرداران هاته‌ گۆتن: هوين تام بكه‌نه‌ خرابییا وێ كه‌دا هه‌وه‌ د دنيايێ دا ب ده‌ست خۆ ڤه‌ دئينا.
ئه‌وێن به‌رى ملله‌تێ ته ‌-ئه‌ى موحه‌ممه‌د- دره‌و ب پێغه‌مبه‌ران كرى، عه‌زاب ژ جهه‌كێ وان چو هزر بۆ نه‌كرى ب سه‌ر وان دا هات.
و د دنيايێ دا خودێ عه‌زاب وشه‌رمزارى ب وان دا تامكرن، و ل ئاخره‌تێ ژى عه‌زابه‌كا دژوارتر ونه‌خۆشتر بۆ وان ئاماده‌كر، ئه‌گه‌ر ڤان بوتپه‌رێسان زانيبا كو ئه‌ڤا ب سه‌رێ وان هاتى؛ ژ به‌ر كوفر ودره‌وپێكرنا وان بوو ئه‌و دا خۆ ژێ ده‌نه‌ پاش.
و ب ڕاستى بۆ ڤان بوتپه‌رێسان مه ‌-بۆ ترساندن، د ڤێ قورئانێ دا- ژ هه‌مى ڕه‌نگێن مه‌ته‌لێن زه‌مانێن بۆرى ئيناينه‌؛ دا ئه‌و بيرا خۆ لێ بيننه‌ڤه‌ وخۆ ژ وێ كوفرا ئه‌و ل سه‌ر بده‌نه‌ پاش.
ومه‌ ئه‌ڤ قورئانه‌ كره‌ قورئانه‌كا عه‌ره‌بى يا ئاشكه‌را وڕامان خۆش، چو خوارى وئالۆزى تێدا نينن؛ دا به‌لكى ئه‌و ته‌قوا خودێ بكه‌ن وگوهدارییا فه‌رمانێن وى بكه‌ن.
خودێ مه‌ته‌له‌ك ب وى به‌نى ئينا يێ كو ملكێ هنده‌ك شريكێن لێككه‌فتى بت، ڤێجا ئه‌و د مه‌سه‌لا ڕازيكرنا وان دا حێبه‌تى بمينت، وبه‌نییه‌كێ دى يێ زه‌لامه‌كى ب تنێ بت، ڤێجا ئه‌و بزانت كانێ وى چ دڤێت وئه‌و وى ڕازى بكه‌ت، ئه‌رێ مه‌ته‌لا وان وه‌كى يه‌كه‌؟ وه‌كى يه‌ك نينه‌، بوتپه‌رێس ژى يێ وه‌سايه‌ د گومان وحێبه‌تییێ دا دژيت، وخودان باوه‌ر يێ ڕحه‌ت وته‌نايه‌. ڤێجا سوپاسى وحه‌مدا تمام بۆ خودێ ب تنێ بت، نێ بوتپه‌رێس حه‌قییێ نزانن حه‌تا ب دويڤ بكه‌ڤن.
هندى تويى -ئه‌ى موحه‌ممه‌د- تو دێ مرى، وهندى ئه‌ون ئه‌و ژى دێ مرن.
پاشى هوين هه‌مى -گه‌لی مرۆڤان- ل ڕۆژا قيامه‌تێ ل نك خودايێ خۆ دێ ب هه‌ڤڕكى چن، وئه‌و ب دادییێ دێ حوكمى د ناڤبه‌را هه‌وه‌ دا كه‌ت.
كه‌س ژ وى زۆردارتر نينه‌ يێ دره‌وێ ل سه‌ر ناڤێ خودێ بكه‌ت: كو وى تشتێ نه‌ بابه‌تى وى بت بۆ وى پال بده‌ت وه‌كى شريكه‌كى وكوڕه‌كى، وكه‌س ژ وى زۆرداتر نينه‌ يێ دره‌وێ ب وێ ڕاستییێ بكه‌ت يا بۆ موحه‌ممه‌دى هاتى. ئه‌رێ ما د جه‌هنه‌مێ دا جهه‌ك بۆ وى نابت يێ كوفر ب خودێ كرى، وباوه‌رى ب موحه‌ممه‌دى نه‌ئيناى؟ به‌لێ.
وئه‌وێ د گۆتن وكريارا خۆ دا ب ڕاستییێ هاتى ژ پێغه‌مبه‌ر ودويكه‌فتییێن وان، و ب كريار باوره‌ى پێ ئيناى، ئه‌و ئه‌ون يێن ته‌قوا ل نك خۆ كۆمكرى.
تشتێ وان بڤێت ژ خۆشییان بۆ وان ل نك خودايێ وان هه‌يه‌؛ ئه‌و جزايێ وییه‌ يێ ب دورستى عيباده‌تێ خودايێ خۆ كرى، وگوهدارییا وى كرى.
دا خودێ وى كارێ خراب يێ وان د دنيايێ دا كرى بۆ وان ژێ ببه‌ت؛ ژ به‌ر تۆبه‌كرنا وان، ودا خودێ ب جزايه‌كێ باشتر ژ كارێ وان د دنيايێ دا دكر خێرێ بده‌ته‌ وان، كو به‌حه‌شته‌.
ئه‌رێ ما خودێ تێرا به‌نییێ خۆ موحه‌ممه‌دى نينه‌ كو گه‌ف وگوڕێن بوتپه‌رێسان پويچ بكه‌ت، ونه‌هێلت ئه‌و نه‌خۆشییه‌كێ بگه‌هيننێ؟ به‌لێ ئه‌و تێرا وى هه‌يه‌ كو كارێ وى يێ دين ودنيايێ بۆ ب ڕێڤه‌ببه‌ت، وخرابییا خرابكاران ژ وى پاشڤه‌ببه‌ت، وئه‌و ته ‌-ئه‌ى موحه‌ممه‌د- ب خوداوه‌ندێن خۆ دترسينن كو ئه‌و دێ نه‌خۆشییه‌كێ گه‌هيننه‌ ته‌. وهه‌چییێ خودێ وى شه‌رمزار بكه‌ت و ژ ڕێكا حه‌قییێ به‌رزه‌كه‌ت، وى چو رێنيشانده‌ر نابن به‌رێ وى بده‌نێ.
وهه‌چییێ خودێ ته‌وفيقا وى بده‌ت وبه‌رێ وى بده‌ته‌ باوه‌رى ئينان وكار پێكرنا ب قورئانێ ودويكه‌فتنا پێغه‌مبه‌رى كه‌س نابت به‌رێ وى ژ حه‌قییێ وه‌رگێڕت. ئه‌رێ ما خودێ د تۆلستاندنا خۆ دا ژ كافران يێ زال نينه‌؟
وئه‌گه‌ر تو -ئه‌ى موحه‌ممه‌د- پسيارا ڤان بوتپه‌رێسان يێن شريكان بۆ خودێ چێ دكه‌ن بكه‌ى: كێ ئه‌ڤ عه‌سمان وعه‌رده‌ ئافراندينه‌؟ مسوگه‌ر ئه‌و دێ بێژن: خودێ ئه‌و يێن ئافراندين، وئه‌و باوه‌رییێ ب ئافرانده‌رى دئينن. تو بێژه‌ وان: ئه‌رێ ئه‌ڤ خوداوه‌ندێن هوين بۆ خودێ دكه‌نه‌ شريك دێ شێن وێ نه‌خۆشییێ ژ من دويركه‌ن يا خودێ بۆ من حه‌زكرى، يان وێ ته‌نگاڤییێ ژ سه‌ر من ڕاكه‌ن يا ب سه‌ر من دا هاتى؟ يان ئه‌رێ ئه‌و دێ شێن مفايه‌كێ خودێ بۆ من حه‌زكرى وگه‌هاندییه‌ من ژ من دويركه‌ن، يان ڕه‌حـما خودێ ژ من گرن؟ ئه‌و دێ بێژن: نه‌. تو بێژه‌ وان: خودێ تێرا من هه‌يه‌ وئه‌و به‌سى منه‌، بۆ ب ده‌ستڤه‌ئينانا مفاى ودويركرنا زيانێ، هيڤيكار خۆ دهێلنه‌ ب هيڤییا وى ڤه‌، ڤێجا ئه‌وێ ئه‌ڤ چه‌نده‌ د ده‌ستێ وى ب تنێ دا ئه‌و تێرا من هه‌يه‌، وئه‌و دێ هه‌مى خه‌مان ژ من دويركه‌ت.
تو -ئه‌ى موحه‌ممه‌د- بێژه‌ ملله‌تێ خۆ يێ ڕكدار: هوين ل سه‌ر وى حالی بمينن يێ هه‌وه‌ بۆ خۆ ڤياى كو په‌رستنا وان خوداوه‌ندانه‌ يێن نه‌ هێژاى په‌رستنێ، هندى ئه‌زم ئه‌ز دێ وى كارى كه‌م يێ فه‌رمان پێ ل من هاتییه‌كرن كو قه‌ستكرنا خودێ ب تنێ‌یه‌، ڤێجا پاشى هوين دێ زانن.
كانێ د دنيايێ دا عه‌زاب دێ ب سه‌ر كێ دا ئێت ووى ڕه‌زيل كه‌ت، وكانێ عه‌زابا به‌رده‌وام ل ئاخره‌تێ دێ ب سه‌ر كێ دا ئێت.
هندى ئه‌مين مه‌ قورئان ب حه‌قییێ بۆ ته ئينايه‌ خوارێ ڕێنيشانده‌ر بۆ مرۆڤان، ڤێجا هه‌چییێ ب ڕۆناهییا وێ هاته‌ سه‌ر ڕێ، مفايێ وێ چه‌ندێ هه‌ر دێ بۆ وى زڤڕت، وهه‌چییێ خۆ به‌رزه‌كر پشتى كو هيدايه‌ت بۆ ئاشكه‌را بووى، هه‌ما زيانا وێ بۆ وى دزڤڕت، وئه‌و چو زيانێ ل خودێ ناكه‌ت، وتو ل سه‌ر وان وه‌كيل نينى كريارێن وان بهژمێرى، وحسێبا وان سه‌را بكه‌ى‌.
خودێ‌یه‌ نه‌فسان ل ده‌مێ مرنا وان دستينت، وئه‌ڤه‌ مرنا مه‌زنه‌ يا پشتى ب دويماهى هاتنا ژییێ مرۆڤى دئێت، وئه‌و وێ نه‌فسا نه‌مرى ژى ل ده‌مێ نڤستنێ دستينت، وئه‌ڤه‌ مرنا بچويكه‌، ڤێجا ئه‌و ژ ڤان هه‌ردو نه‌فسان وێ دگرت يا مرن ل سه‌ر هاتییه‌ نڤيسين، وئه‌و نه‌فسا وییه‌ يێ دمرت، ونه‌فسا دى به‌ردده‌ت حه‌تا ڕۆژا خۆ وڕزقێ خۆ تمام دكه‌ت، ودزڤڕينته‌ له‌شێ خودانێ وێ، هندى د ستاندنا خودێ دايه‌ بۆ نه‌فسا مرۆڤێ مرى ونڤستى وبه‌ردانا وى بۆ نه‌فسا نه‌مرى نيشانێن ئاشكه‌را ل سه‌ر شيانا خودێ هه‌نه‌ بۆ وى يێ هزرا خۆ بكه‌ت.
يان ‌ڤان بوتپه‌رێسان ژ خوداوه‌ندێن خۆ يێن په‌رستنێ بۆ دكه‌ن هنده‌ك مه‌هده‌رچى بۆ خۆ گرتينه‌، دا ئه‌و ل نك خودێ مه‌هده‌رێ بۆ وان بـكـه‌ن؟ تـو بێژه‌ وان: ئه‌رێ هوين وان بۆ خۆ دكه‌نه‌ مه‌هده‌رچى وه‌كى هوين دبێژن، ئه‌گه‌ر خۆ وان تشته‌ك د ده‌ست دا نه‌بت، وئه‌و د په‌رستنا وان نه‌گه‌هن ژى؟
تو بێژه: مه‌هده‌ر هه‌مى بۆ خودێ‌یه‌، ملكێ عه‌سمانان وعه‌درى وهه‌ر تشته‌كێ د ناڤبه‌رێ دا يێ وییه‌، ڤێجا كاروبار هه‌مى ب ده‌ستێ وينه‌، وبێ ده‌ستويرییا وى كه‌سه‌ك ل نك وى مه‌هده‌رێ ناكه‌ت، ئه‌وه‌ يێ عه‌سمان وعه‌رد د ده‌ستێ وى دا وئه‌و وان ب ڕێڤه‌دبه‌ت، پاشى هوين پشتى مرنا خۆ بۆ حسێب وجزادانێ دێ بۆ وى ئێنه‌ زڤڕاندن.
وئه‌گه‌ر به‌حسێ خودێ ب تنێ هاته‌كرن دلێن وان يێن باوه‌رییێ ب ڕابوونا پشتى مرنێ نه‌ئينن كيڤى دبن، وئه‌گه‌ر ژبلی وى به‌حسێ وان صه‌نه‌م ووه‌لییێن وان هاته‌كرن هنگى كه‌يفا وان دئێت؛ چونكى شرك ل دويڤ دلێ وانه‌.
تو بێژه‌: ئه‌ى خودا، ئه‌ى داهێنه‌رێ عه‌سمانان وعه‌ردى، زانايێ تشتێ ڤه‌شارتى وئاشكه‌را، تويى ڕۆژا قيامه‌تێ حوكمى د ناڤبه‌را به‌نییێن خۆ دا د وى تشتى دا دكه‌ى يێ ئه‌و تێدا ژێك جودا دبوون، ژ گۆتنا د ده‌ر حه‌قا ته‌ ومه‌زنییا ته‌ وباوه‌رى ئينانا ب ته‌ وب پێغه‌مبه‌رێ ته‌ دا، تو ب ئانه‌هییا خۆ به‌رێ من بده‌ وێ حه‌قییێ يا خه‌لك تێدا ژێك جودا بووين، هندى تويى يێ ته‌ بڤێت تو به‌رێ وى دده‌يه‌ ڕێكا ڕاست. وئه‌ڤه‌ ژ دوعايێن پێغه‌مبه‌رى بوون -سلاڤ لێ بن-، وئه‌و فێركرنه‌كه‌ بۆ به‌نییان كو ئه‌و هاوارێن خۆ بگه‌هيننه‌ خودێ، و ب باشناڤ وسالۆخه‌تێن وى يێن بلند دوعايان ژ وى بكه‌ن.
وئه‌گه‌ر هه‌ر تشته‌كێ ل عه‌درى هه‌ى ژ ماليه‌تێ، وهندى دى ژى د گه‌ل دا يێ ڤان كافران بت، ڕۆژا قيامه‌تێ ئه‌و دێ ده‌ن دا خۆ پێ ژ عه‌زابا خراب بكڕن، وئه‌گه‌ر ئه‌و وى مالی هه‌مییێ ژى بده‌ن ژ وان نائێته‌ قه‌بويلكرن، و ب تشتى مفاى ناگه‌هينته‌ وان، ووێ ڕۆژێ ئه‌و بۆ وان ژ فه‌رمان وعه‌زابا خودێ دياربوو يا وان چو حسێب د دنيايێ دا بۆ نه‌كرى.
وڕۆژا حسێبێ جزايێ وان گونه‌هێن ڤان دره‌وپێكه‌ران كرين بۆ وان دياربوو، ده‌مێ وان ئه‌و ب دويڤ خودێ ڤه‌ناى يێ نه‌ بابه‌تى وى بت، ووان د ژينا خۆ دا گونه‌هـ كرن، و ژ هه‌مى لايان ڤه‌ عه‌زابه‌كا ب ئێش دۆر ل وان گرت؛ ژ به‌ر كو وان يارى بۆ خۆ ب گۆتنا پێغه‌مبه‌رى دكر ده‌مـێ وى ئـه‌و ژ عه‌زابێ دترساندن.
وئه‌گه‌ر نه‌خۆشى وته‌نگاڤییه‌ك گه‌هشته‌ مرۆڤى، ئه‌و دێ ژ خودايێ خۆ خوازت كو وێ ته‌نگاڤییێ ژ سه‌ر وى ڕاكه‌ت، ڤێجا ئه‌گه‌ر مه‌ ئه‌و ژ سه‌ر وى ڕاكر وقه‌نجییه‌ك ژ نك خۆ دايێ ئه‌و دێ زڤڕت كوفرێ ب خودايێ خۆ كه‌ت، وبێژت: هندى ئه‌وه‌ يا بۆ من هاتییه‌ دان هه‌ما ژ به‌ر هندێیه‌ چونكى خودێ دزانت ئه‌ز يێ هه‌ژيمه‌، به‌لكى ئه‌و جه‌ڕباندنه‌كه‌ خودێ به‌نییێن خۆ پێ دجه‌ڕبينت، به‌لێ پترییا وان -ژ به‌ر نه‌زانين وهزرا وان يا خه‌له‌ت- نزانن‌.
ب ڕاستى به‌رى وان ئه‌و ملله‌تێن بۆرین يێن دره‌وپێكه‌ر ژى وه‌كى ڤێ گۆتنا وان گۆتبوو، ڤێجا ده‌مێ عه‌زاب ب سه‌ر وان دا هاتى ئه‌و كه‌دا وان دكر وئه‌و مال وعه‌يالێ وان هه‌ى چو مفا نه‌گه‌هانده‌ وان.
ڤێجا ئه‌وێن ئه‌ڤ گۆتنه‌ گۆتى ژ ملله‌تێن بۆرین خرابییا كارێ وان كرى ب سه‌رێ وان دا شكه‌ست، ڤێجا هێشتا د دنيايێ دا ئه‌و هاتنه‌ شه‌رمزاركرن، وئه‌وێن زۆردارى ل خۆ كرى ژ ملله‌تێ ته ‌-ئه‌ى موحه‌ممه‌د- وئه‌ڤ گۆتنه‌ گۆتى، خرابییا كارێ وان ژى دێ ب سه‌رێ وان دا شكێت، وه‌كى يێن به‌رى وان، وئه‌و خودێ بێزار ناكه‌ن، و ژ ده‌ستێ وى خلاس نابن.
ئه‌رێ وما ئه‌ڤه‌ نزانن كو دانا خودێ نه‌ نيشانا هندێیه‌ كو خودان يێ باشه‌، وهندى خودێ‌یه‌ ژ به‌ر حكمه‌ته‌كا خۆ ڕزقى بۆ وى به‌رفه‌رهـ دكه‌ت يێ وى بڤێت، يێ باش بت يان يێ خراب بت، وڕزقێ وى به‌رته‌نگ دكه‌ت يێ وى بڤێت؟ هندى د وێ چه‌ندێ دايه‌ نيشانێن ئاشكه‌را بۆ وى ملله‌تى هه‌نه‌ يێ باوه‌رییێ دئينت.
تو بێژه‌ وان به‌نییێن من يێن گه‌له‌ك ب ناڤ گونه‌هێ ڤه‌ چووين، و ب كرنا خرابییان ته‌عدايى ل خۆ كرى: ژ به‌ر گونه‌هێن خۆ يێن مشه‌ هوين ژ دلۆڤانییا خودێ بێ هيڤى نه‌بن، هندى خودێ‌یه‌ گونه‌هان هه‌مییان ژێ دبه‌ت بۆ وى يێ ژێ تۆبه‌ بكه‌ت و ل خۆ بزڤڕت، هندى ئه‌وه‌ ئه‌و باش گونه‌هـ ژێبرێ گونه‌هێن به‌نییێن خۆ يـێـن تۆبه‌كه‌ره‌، ويـێ دلۆڤـانكاره‌ ب وان.
وهوين -گه‌لی مرۆڤان- ب گوهدارى وتۆبه‌كرنێ ل خودايێ خۆ بزڤڕن، وخۆ ب ده‌ست وى ڤه‌ به‌رده‌ن به‌رى عه‌زابا وى ب سه‌ر هه‌وه‌ دا بێت، پاشى ژبلی خودێ كه‌س نابت هه‌وه‌ ب سه‌ربێخت.
و ژ وێ يا بۆ هه‌وه‌ ژ نك خودايێ هه‌وه‌ هاتییه‌ خوارێ هوين دويكه‌فتنا تشتێ باشتر بكه‌ن كو قورئانا مه‌زنه ‌-وقورئان هه‌مى يا باشه‌- ڤێجا هوين پێگيرییێ ب فه‌رمانێن وێ بكه‌ن، به‌رى عه‌زاب ژ نشكه‌كێ ڤه‌ ب سه‌ر هه‌وه‌ دا بێت، وهوين بێ ناحه‌سن.
وهوين گوهدارییا خودايێ خۆ بكه‌ن و ل وى بزڤڕن دا نه‌فسه‌ك په‌شێمان نه‌بت وبێژت: وه‌ى بۆ كۆڤانا من ل سه‌ر وى كارێ من د دنيايێ دا ژ ده‌ست خۆ كرى يێ خودێ فه‌رمان پێ كرى، ومن ته‌خسيرى د گوهدارییا وى دا كر، وئه‌ز د دنيايێ دا ژ وان بووم يێن تڕانه‌ بۆ خۆ ب كيتابا خودێ وپێغه‌مبه‌رێ وى وخودان باوه‌ران دكر.
يان ژى بێژت: ئه‌گه‌ر خودێ به‌رێ من دابا دينێ خۆ ئه‌ز دا ژ وان بم يێن خۆ ژ شركێ وگونه‌هان دده‌نه‌ پاش.
يان ده‌مێ دبينت ل ڕۆژا حسێبێ عه‌زابا خودێ دۆرا لێ گرتى بێژت: خوزى زڤڕينه‌ك بۆ ژينا دنيايێ بۆ من هه‌با، ئه‌ز دا ژ وان بم يێن ب گوهدارییا خودايێ خۆ قه‌نجى كرين، وكار ب وێ كرى يا پێغه‌مبه‌ران فه‌رمان پێ ل وان كرى.
وه‌ نينه‌ وه‌كى تو دبێژى، ب ڕاستى ئايه‌تێن من يێن حه‌قییێ ئاشكه‌را دكه‌ن بۆ ته‌ هاتبوون، ڤێجا ته‌ دره‌و پێ كر، وته‌ خۆ ژێ مه‌زنتر ديت وته‌ دويكه‌فتنا وان نه‌كر، وتو ژ وان بووى يێن كوفر ب خودێ وپێغه‌مبه‌رێ وى كرى.
وڕۆژا قيامه‌تێ تو دێ بينى ڕوییێن ڤان دره‌وپێكه‌رێن كو ژ دره‌و هنده‌ك سالۆخه‌تێن نه‌هێژاى خودايێ خۆ ب دويڤ وى ڤه‌ناين ڕه‌ش دبن. ئه‌رێ ما د جه‌هنه‌مێ دا جهه‌ك بۆ وى نينه‌ يێ خۆ ژ خودێ مه‌زنتر دبينت، وباوه‌رییێ ب ته‌وحيدا وى نه‌ئينت وگوهدارییا وى نه‌كه‌ت؟ به‌لێ.
وخودێ وان ژ جه‌هنه‌مێ وعه‌زابا وێ ڕزگار دكه‌ت يێن ته‌قوا خودايێ خۆ كرى وكار ب فه‌رمانێن وى كرى، وئه‌و وان ب سه‌ر دئێخت وهيڤییا وان ب جهـ دئينت، كو چوونا به‌حه‌شتییه‌، تشته‌ك ژ عه‌زابا جه‌هنه‌مێ ناگه‌هته‌ وان، وئه‌و ل سه‌ر وێ بارێ ب خه‌م ناكه‌ڤن يا نه‌گه‌هشتییه‌ وان ژ دنيايێ.
خودێ‌یه‌ ئافرانده‌رێ هه‌مى تشتان، وئه‌وه‌ خودانێ وان يێ وان ب ڕێڤه‌دبه‌ت، وئه‌و هه‌مى ل بن ده‌ستێ وينه‌، وئه‌و ل سه‌ر هه‌ر تشته‌كى وه‌كيله‌.
كليلێن گه‌نجينه‌يێن عه‌سمانان وعه‌ردى يێن خودێنه‌، چاوا وى دڤێت ئه‌و وه‌سا ژێ دده‌ته‌ خه‌لكى. وئه‌وێن كوفر ب ئايه‌تێن قورئانێ ووان نيشانێن ئاشكه‌را يێن تێدا هاتين كرى، ئه‌و ئه‌ون يێن د دنيايێ دا زيان كرى كو ژ باوه‌رییێ دويركه‌فتين، و ل ئاخره‌تێ كو هه‌ر وهه‌ر ماينه‌ د ئاگرى دا.
تو -ئه‌ى موحه‌ممه‌د- بێژه‌ بوتپه‌رێسێن ملله‌تێ خۆ: گه‌لی نه‌زانان ئه‌رێ هوين فه‌رمانێ ل من دكه‌ن كو ئه‌ز ژبلی خودێ په‌رستنا تشته‌كێ دى بكه‌م، و ژ وى پێڤه‌تر په‌رستن بۆ كه‌سه‌كێ چێ نابت؟
و ب ڕاستى وه‌حى بۆ ته ‌-ئه‌ى موحه‌ممه‌د- وبۆ پێغه‌مبه‌رێن به‌رى ته‌ ژى هاتییه‌: كو ئه‌گه‌ر تو شريكه‌كى بۆ خودێ بدانى كارێ ته‌ دێ پويچ بت، وتو دێ ژ وان بى يێن تێ دچن ودنيا وئاخره‌تا خۆ ب زيان دده‌ن؛ چونكى د گه‌ل شركێ چو كارێن چاك قه‌بويل نابن.
به‌لێ تو -ئه‌ى موحه‌ممه‌د- ژ دل په‌رستنا خودێ ب تنێ بكه‌ وچو شريكان بۆ وى نه‌دانه‌، وتو ژ وان به‌ يێن شوكرا قه‌نجییا خودێ دكه‌ن.
وڤان بوتپه‌رێسان خودێ ب دورستى مه‌زن نه‌كرییه‌ وه‌كى ئه‌و يێ ژ هه‌ژى؛ چونكى وان د گه‌ل وى په‌رستنا وى تشتى كر يێ نه‌ مفاى ونه‌ زيانێ نه‌گه‌هينت، ڤێجا وان ئه‌و ئافراندى ئينا ڕێزا ئافرانده‌رى، ئه‌وێ ژ شيانا خۆ يا مه‌زن ڕۆژا قيامه‌تێ عه‌درى هه‌مییێ ب مسته‌كێ دگرت، وعه‌سمان د ده‌ستێ وى يێ ڕاستێ دا دپێچاينه‌، خودێ يێ پاك وپيرۆز بت ژ وێ شركا ئه‌ڤ بوتپه‌رێسه‌ پێ دكه‌ن. وئه‌ڤ ئايه‌ته‌ ده‌ليله‌ ل سه‌ر هه‌بوونا مستێ وده‌ستێ ڕاستێ وپێچانێ بۆ خودێ ب ڕه‌نگه‌كێ بابه‌تى وى بت، بێى چاوانییه‌ك يان وه‌كهه‌ڤییه‌ك بۆ بێته‌ ده‌سنيشانكرن.
ود (بۆڕى) يێ دا هاته‌لێدان ڤێجا هه‌ر كه‌سه‌كێ ل عه‌سمانان وعه‌ردى مر، ئه‌و تێ نه‌بت يێ خودێ حه‌ز نه‌كربت بمرت، پاشى دوباره‌ ملياكه‌تى بڤكرێ دا چێكرى هه‌مى بۆ حسێبێ جاره‌كا دى به‌رانبه‌ر خودايێ خۆ ڕاببنه‌ڤه‌، ڤێجا هنگى ئه‌و ژ گۆڕێن خۆ ڕادبن وبه‌رێ خۆ دده‌نێ كانێ خودێ دێ چ ئينته‌ سه‌رى.
وڕۆژا قيامه‌تێ ده‌مێ خودايێ پاك وبلند دئێته‌ هنداڤى چێكرییان؛ دا حوكمى بكه‌ت عه‌رد ڕوهن دبت، وكيتابا هه‌ر يه‌كى ملياكه‌ت ڤه‌دكه‌ت، وپێغه‌مبه‌ر وشاهد ل سه‌ر ملله‌تان هاتنه‌ ئينان؛ دا خودێ پسيارا گه‌هاندنێ ژ پێغه‌مبه‌ران بكه‌ت وكانێ ملله‌تێن وان چ به‌رسڤ دابوو وان، هه‌ر وه‌سا ئوممه‌تا موحه‌ممه‌دى -سلاڤ لێ بن- دئێت؛ دا شاهده‌يیێ بده‌ت كو پێغه‌مبه‌رێن به‌رێ په‌يام گه‌هاندبوونه‌ ملله‌تێن خۆ ئه‌گه‌ر هات وان ملله‌تان حاشاتى كر، ڤێجا وان چو هێجه‌ت نامينن، وخودێ ب دادییا تمام حوكم د ناڤبه‌را وان دا كر، وچو زۆردارى ل وان نائێته‌كرن كو خێرێن وان بێنه‌ كێمكرن يان گونه‌هێن وان بێنه‌ زێده‌كرن.
وخودێ جزايێ هه‌ر نه‌فسه‌كێ ب دورستى دايێ چ باشى بت چ خرابى، وئه‌و ب وى كارێ وان د دنيايێ دا دكر ژ باشى وخرابییان زاناتره‌.
وئه‌وێن كوفر ب خودێ وپێغه‌مبه‌رێ وى كرى كۆم كۆمه‌ بۆ جه‌هنه‌مێ هاتنه‌ هاژۆتن، حه‌تا ئه‌گه‌ر ئه‌و هاتنه‌ نك ملياكه‌تێن په‌يوه‌نديدار ئه‌و هه‌ر حه‌فت ده‌رگه‌هێن وێ ڤه‌دكه‌ن، و ب پاشڤه‌برن ڤه‌ دبێژنه‌ وان: چاوا هوين گوهدارییا خودێ ناكه‌ن وباوه‌رییێ ب خوداينییا وى نائينن؟ ئه‌رێ ما هنده‌ك پێغه‌مبه‌ر ژ هه‌وه‌ ب خۆ بۆ هه‌وه‌ نه‌هاتبوونه‌ هنارتن ئايه‌تێن خودايێ هه‌وه‌ بۆ هه‌وه‌ بخوينن، وهه‌وه‌ ژ سه‌هما ڤێ ڕۆژێ بترسينن؟ ڤێجا وان ئعتراف ب گونه‌ها خۆ كر وگۆت: به‌لێ پێغه‌مبه‌رێن خودايێ مه‌ ب حه‌قییێ هاتبوون، وئه‌م ژ ڤێ ڕۆژێ ترساندبووين، به‌لێ په‌يڤا خودێ ب جهـ هات كو عه‌زابا وى دێ ب سه‌ر كافران دا ئێت.
بۆ شكاندن وڕه‌زيلكرن بۆ كافران هاته‌ گۆتن: هوين د ده‌رگه‌هێن جه‌هنه‌مێ ڕا ب ژۆركه‌ڤن وهه‌ر وهه‌ر لێ بمينن، ڤێجا پيسه‌ دويماهییه‌ ئه‌و دگه‌هنێ يێن خۆ ژ باوه‌رییا ب خـودێ مه‌زنتر دبينن.
وئه‌وێن ته‌قوا خودايێ خۆ كرى وگوهدارییا وى كرى كۆم كۆمه‌ بۆ به‌حشتێ هاتنه‌ هاژۆتن، حه‌تا ده‌مێ ئه‌و دگه‌هنێ دێ بينن ده‌رگه‌هێت وێ دڤه‌كرينه‌، ڤێجا ملياكه‌ت ب خێرهاتنا وان دكه‌ن، و ب كه‌يف وگڕنژين ڤه‌ پێشوازيێ ل وان دكه‌ن؛ چونكى ئه‌و ژ گونه‌هان دپاقژن، ودبێژنێ: سلامه‌تییا ژ هه‌مى نه‌خۆشییان بۆ هه‌وه‌ بت، هوين دخۆش بن، ڤێجا هوين وه‌رنه‌ د به‌حه‌شتێ دا وهه‌ر وهه‌ر تێدا بن.
وخودان باوه‌ران گۆت: حه‌مد بۆ وى خودايى بت يێ سۆزا خۆ د گه‌ل مه‌ ب جهـ ئيناى ئه‌و سۆزا وى ل سه‌ر ئه‌زمانێ پێغه‌مبه‌رێن خۆ دايه‌ مه‌، وئه‌م ل عه‌ردێ به‌حه‌شتێ كرينه‌ ميراتگر چى جهێ مه‌ بڤێت ئه‌م لێ ددانين، ڤێجا چ باشه‌ خێره‌ بۆ وان دئێته‌ دان يێن د گوهدارییا خودايێ خۆ دا قه‌نجى كرى.
وتو -ئه‌ى موحه‌ممه‌د- دێ فريشته‌يان بينى دۆرا ل عه‌رشێ خودێ گرتى، ئه‌و خودايێ خۆ ژ هه‌ر تشته‌كێ بابه‌تى وى نه‌بت پاك دكه‌ن، وخودێ ب ڕاستى ودادییێ حوكم د ناڤبه‌را خه‌لكى دا كر، ڤێجا خودان باوه‌ر ل به‌حه‌شتێ ئاكنجى كرن، وكافر دانانه‌ ئاگرى، وهاته‌ گۆتن: حه‌مد بۆ خودێ بت خودايێ هه‌مى چێكرییان سه‌را وى حوكمێ وى كرى.
(حم) گۆتن ل سه‌ر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌.
ئينانه‌ خوارا قورئانێ بۆ موحه‌ممه‌د پێغه‌مبه‌رى -سلاڤ لێ بن- ژ نك خودێ‌یه‌، يێ زال ئه‌وێ هه‌مى چێكرى ئێخستينه‌ بن ده‌ستێ خۆ، يێ پڕزانا ب هه‌مى تشتان.
گونه‌هـ ژێبرێ گونه‌هێن گونه‌هكارانه‌، وتۆبه‌وه‌رگرێ تۆبا تۆبه‌كه‌رانه‌، يێ عه‌زاب دژواره‌ بۆ وان يێن بسته‌يێ ل سه‌ر كرنا گونه‌هان دكه‌ن وژێ تۆبه‌ ناكه‌ن، وئه‌و د گه‌ل به‌نییێن خۆ يێن گوهدار خودانێ قه‌نجییێ‌يه‌، ژ وى پێڤه‌تر چو خودايێن هێژاى په‌رستنێ نينن، زڤڕينا هه‌مى چێكرییان ڕۆژا حسێبێ بۆ نك وییه‌، ڤێجا ئه‌و جزايێ هه‌ر يه‌كى دێ ده‌تێ.
ژبلی وان يێن كوفر ب ته‌وحيدا خودێ كرى كه‌س هه‌ڤڕكییێ د ئايه‌تێن قورئانێ وده‌ليلێن ته‌وحيدا خودێ دا ناكه‌ت، ڤێجا وه‌رگه‌ڕيانا وان د وه‌لاتى دا وهاتن وچوونا وان ب ڕه‌نگێن بازرگانییێ بلا ته‌ -ئه‌ى موحه‌ممه‌د- نه‌خاپينت.
به‌رى ڤان كافران ملله‌تێ نووحى وئه‌و ملله‌تێن ب دويڤ دا هاتين ژى وه‌كى عاد وثه‌موودییان دره‌و ب پێغه‌مبه‌ران كربوو، ده‌مێ وان كار بۆ عه‌زابدانا وان يان كوشتنا وان كرى، وهه‌ر ملله‌ته‌كى ژ ڤان ملله‌تێن دره‌و ب پێغه‌مبه‌رێ خۆ كرى دلێ خۆ بره‌ كوشتنا پێغه‌مبه‌رێ خۆ، ووان ب نه‌حه‌قى هه‌ڤڕكى كر؛ دا ئه‌و ب هه‌ڤڕكییا خۆ حه‌قییێ پويچ بكه‌ن ڤێجا من ئه‌و عه‌زاب دان، ڤێجا عه‌زابدانا من بۆ وان بوو عيبره‌ت وشيره‌ت بۆ وى خه‌لكێ پشتى وان دئێن؟
وكانێ چاوا عه‌زاب ب سه‌ر ملله‌تێن بۆرى دا يێن پێغه‌مبه‌رێن خۆ دره‌وين ده‌رێخستين هات، وه‌سا ئه‌و ل سه‌ر كافران ژى حه‌ق بوو كو ئه‌و خودانێن ئاگرينه‌.
ئه‌وێن عه‌رشێ خودێ هل دگرن ژ فريشته‌يان وئه‌وێن ل دۆر عه‌رشى ژ وان، خودێ ژ هه‌ر كێماسییه‌كێ پاك دكه‌ن، وحه‌مدا وى دكه‌ن ب حه‌مده‌كا هێژاى وى، و ب دورستى باوه‌رییێ پێ دئينن، وداخوازێ ژ وى دكه‌ن كو ئه‌و ل خودان باوه‌ران نه‌گرت، دبێژن: خودايێ مه‌ هه‌ر تشته‌كێ هه‌ى ته‌ ب دلۆڤانى وزانينێ دۆر لێ گرتییه‌، ڤێجا تو گونه‌هان بۆ وان ژێ ببه‌ يێن ژ گونه‌هان تۆبه‌كرى، وئه‌و ڕێ گرتى يا ته‌ فه‌رمان پێ ل وان كرى كو ئيسلامه‌، وتو وان ژ عه‌زابا جه‌هنه‌مێ بپارێزه‌.
خودايێ مه‌ وتو خودان باوه‌ران بكه‌ د وان به‌حه‌شتێن خۆش دا يێن ته‌ سۆز پێ دايه‌ وان، وهه‌چییێ ب باوه‌رییێ باش بووى ژ باب وژن ودوونده‌هێن وان. هندى تويى تو ل سه‌ر هه‌ر تشته‌كى يێ زالی، و د كار وڕێڤه‌برنا خۆ دا يێ كاربنه‌جهى.
وتو دويماهییا خراب يا گونه‌هێن وان ژ وان دوبر بكه‌ ووان پێ نه‌گره‌، وهه‌چییێ تو ل ڕۆژا حسێبێ خرابییێ ژێ دوير بكه‌ى ئه‌و ته‌ دلۆڤانى پێ بر، وئه‌وه‌ سه‌ركه‌فتنا مه‌زن.
هندى ئه‌ون يێن كافر بووین ده‌مێ عه‌زابا ئاگرى ب چاڤ دبينن، وان گه‌له‌ك كه‌رب ژ خۆ ڤه‌دبت، وهنگى زه‌بانییێن جه‌هنه‌مێ دبێژنێ: كه‌ربڤه‌بوونا خودێ د دنيايێ دا ژ هه‌وه‌ -ده‌مێ وى داخوازا باوه‌رییێ ژ هه‌وه‌ كرى، وهوين ل به‌ر نه‌هاتين- ژ كه‌رب ژێ ڤه‌بونا هه‌وه‌ يا نوكه‌ مه‌زنتره‌.
كافران گۆت: خودايێ مه‌ دوجاران ته‌ ئه‌م مراندين: ده‌مێ ئه‌م د زكێن دايكێن خۆ دا به‌رى رح بێته‌ مه‌، وده‌مێ ژينا مه‌ د دنيايێ ژى دا ب دويماهى هاتى، ودو جاران ته‌ ئه‌م زێندى كرين: د دنيايێ دا ده‌مێ ئه‌م بووين، وڕۆژا ئه‌م ژ گۆڕێن خۆ ده‌ركه‌فتين، ڤێجا ئه‌م نوكه‌ ئعترافێ ب گونه‌هێن خۆ يێن بۆرین دكه‌ين، ئه‌رێ ڤێجا ڕێكه‌ك بۆ مه‌ هه‌يه‌ ئه‌م پێ ژ ئاگرى ده‌ركه‌ڤين؟ به‌لێ ئه‌ڤ ئعترافه‌ چو مفاى ناگه‌هينته‌ وان.
ئه‌و عه‌زابا بۆ هه‌وه‌ هه‌ى ژ به‌ر هندێیه‌ چونكى ده‌مێ هوين بۆ ته‌وحيدا خودێ وئيخلاصا د كارى دا دهاتنه‌ گازيكرن هه‌وه‌ كافرى ب وى دكر، وئه‌گه‌ر شريكه‌ك بۆ خودێ بێته‌ دانان هوين باوه‌رى يێ پێ دئينن، وكارى پێ دكه‌ن. ڤێجا خودێ‌یه‌ حوكمى د ناڤبه‌را به‌نییێن خۆ دا دكه‌ت، خودايێ ب تنێ ئه‌وه‌ يێ بلندییا بێ توخويب هه‌ى، وبلندى ومه‌زنى يا وییه‌.
ئه‌وه‌ يێ شيانا خۆ بۆ هه‌وه‌ -گه‌لی مرۆڤان- ئاشكه‌را دكه‌ت د ڕێكا وان ئايه‌تێن مه‌زن ڕا يێن هوين دبينن ئه‌وێن هندێ دگه‌هينن كو ئافرانده‌رێ وان يێ كامله‌، وئه‌و بارانه‌كێ ژ عه‌سمانى بۆ هه‌وه‌ دئينته‌ خوارێ ڕزقێ هه‌وه‌ پێ دئێته‌ دان، وهه‌ما ئه‌و بيرا خۆ ب ڤان ئايه‌تان دئينته‌ ڤه‌ يێ ل عيباده‌تێ خودايێ خۆ بزڤڕت، و ژ دل گوهدارییا وى بكه‌ت.
ڤێجا هوين -گه‌لی خودان باوه‌ران- دوعا وعيباده‌تى بۆ وى ب تنێ بكه‌ن، وچاڤ ل بوتپه‌رێسان نه‌كه‌ن د ڕێبازا وان دا، ئه‌گه‌ر خۆ وان پێ نه‌خۆش بت ژى.
هندى خودێ‌یه‌ بلندێ ژ هه‌مییان بلندتره‌ يێ كو ب بلندییا ده‌ره‌جێن خۆ ژ هه‌مى چێكرییان هاتییه‌ جوداكرن، وقه‌درێ وى پێ بلند بووى، وئه‌وه‌ خودانێ عه‌رشێ مه‌زن، و ژ دلۆڤانییا وییه‌ ب به‌نییێن وى كو ئه‌و هنده‌ك پێغه‌مبه‌ران بۆ وان دهنێرت وێ وه‌حییێ بۆ وان دبێژن يا ئه‌و پێ بژين، دا ئه‌و د كارێ خۆ دا دشاره‌زا بن؛ دا ئه‌و پێغه‌مبه‌ر به‌نییێن خودێ ژ ڕۆژا قيامه‌تێ بترسينن يا خه‌لكێ پێشییێ وپاشییێ تێدا دئێنه‌ كۆمكرن.
ڕۆژا قيامه‌تێ چێكرى هه‌مى به‌رانبه‌ر خودايێ خۆ ئاشكه‌را دبن، تشته‌ك ژ وان و ژ كارێ وان د دنيايێ دا كرى ل به‌ر خودێ به‌رزه‌ نابت، خودێ دبێژت: ملك وڕێڤه‌برنا كارى ئه‌ڤرۆ يا كێیه‌؟ وئه‌و ب خۆ دێ به‌رسڤا خۆ ده‌ت: يا وى خودايی‌یه‌ يێ كو د ناڤ وسالۆخه‌ت وكريارێن خۆ دا يێ ئێكانه‌، يێ ب سه‌رڤه‌هاتى ئه‌وێ هه‌مى چێكرى ئێخستينه‌ بن ده‌ستێ خۆ.
ئه‌ڤرۆ خێرا هه‌ر نه‌فسه‌كێ ل دويڤ كريارا وێ د دنيايێ دا كرى ژ باشى وخرابییێ دێ ئێته‌دان، ئه‌ڤرۆ چو زۆردارى ل كه‌سێ نائێته‌كرن كو خێرێن وى بێنه‌ كێمكرن يان گونه‌هێن وى بێنه‌ زێده‌كرن. هندى خودێ‌یه‌ يێ حسێب سڤكه‌، ڤێجا هوين نه‌بێژن ئه‌و ڕۆژ گيرۆ بوو؛ چونكى ئه‌و يا نێزيكه‌.
وتو -ئه‌ى موحه‌ممه‌د- مرۆڤان ژ وێ ڕۆژا نێزيك بترسينه‌ يا كو ل به‌ر وان گه‌له‌كا دويره‌ كو ڕۆژا قيامه‌تێیه‌، ده‌مێ ژ ترسا عه‌زابا خودێ دا دل ژ سنگان بلند دبن و ب گه‌روییێن وان ڤه‌ دئێنه‌ گرێدان، وئه‌و دتژى خه‌م وكۆڤانن. زۆرداران چو دۆست وهه‌ڤالێن نێزيك نابن، ووان چو مه‌هده‌رچى ژى نابن مه‌هده‌رێ بۆ وان ل نك خودێ بكه‌ن، دا مه‌هده‌را وان بێته‌ وه‌رگرتن.
خودێ دزانت كانێ چاڤ چ ديتنان ڤه‌دڕه‌ڤينن، وكانێ مرۆڤ چ تشتى د سنگێ خۆ دا ڤه‌دشێرت ژ باشى وخرابییان.
وخودێ ب دادییێ حوكمى د ناڤبه‌را مرۆڤان دا دكه‌ت، وئه‌و خوداوه‌ندێن ژبلی خودێ په‌رستن بۆ دئێته‌ كرن حوكمى ب تشته‌كى ناكه‌ن؛ چونكى ئه‌و نه‌شێن وێ چه‌ندێ بكه‌ن. هندى خودێ‌یه‌ گوهدێرێ وى تشتییه‌ يێ ئه‌زمانێن هه‌وه‌ پێ دگه‌ڕيێن، يێ بينه‌ره‌ ب كار وكريارێن هه‌وه‌.
ئه‌رێ ما ئه‌وێن دره‌و ب پێغه‌مبه‌رينییا ته‌ كرى ئه‌ى موحه‌ممه‌د ل عه‌ردى نه‌گه‌ڕياينه‌، ڤێجا دا به‌رێ خۆ بده‌نێ كانێ دويماهییا ملله‌تێن به‌رى وان يا چاوا بوو؟ ئه‌و ژ وان هێز دژوارتر بوون، وشوينوارێن وان پتر ل عه‌ردى مابوون، ڤێجا دژوارییا هێزا وان ومه‌زنییا له‌شێن وان چو مفا نه‌گه‌هانده‌ وان، و ژ به‌ر كوفر وگونه‌هێن وان كرين خودێ ئه‌و ب عه‌زابا خۆ گرتن، ووان چو پارێزڤانه‌ك نه‌بوو وان ژ عه‌زابا خودێ بپارێزت، ووێ ژ وان بده‌ته‌ پاش.
ئه‌و عه‌زابا هه‌ يا كو ب سه‌رێ دره‌وپێكه‌ران هاتى، ژ به‌ر هه‌لويستێ وان بوو ژ وان پێغه‌مبه‌رێن خودێ يێن ب نيشانێن ئاشكه‌را بۆ وان هاتين، ڤێجا وان كوفر ب وان كر، وئه‌و دره‌وين ده‌رێخستن، ئينا خودێ ئه‌و ب عه‌زابا خۆ گرتن، هندى ئه‌وه‌ ئـه‌و يـێ ب هێزه‌ كـه‌س نه‌شێتێ، يێ عه‌زاب دژواره‌ بۆ وى يێ كوفرێ پێ بكه‌ت وگوهدارییا وى نه‌كه‌ت.
و ب ڕاستى مه‌ مووسا ب ئايه‌تێن خۆ يێن مه‌زن يێن هندێ دگه‌هينن كو ئه‌و د گازییا خۆ دا يێ ڕاستگۆيه‌، و ب هێجه‌ته‌كا ئاشكه‌را يا كو نه‌حه‌قییا دوژمنێن وى ئاشكه‌را دكه‌ت هنارت.
بۆ مه‌لكێ (مصرێ) فيرعه‌ونى ووه‌زيرێ وى هامانى، وقاروونێ خودان مال وخزينه‌، ئينا وان باوه‌رى ب په‌ياما وى نه‌ئينا، وگۆتن: ئه‌و سێره‌به‌نده‌كێ پڕدره‌وينه‌، چاوا ئه‌و دبێژت ئه‌و پێغه‌مبه‌ره‌كه‌ بۆ مرۆڤان هاتى؟
ڤێجا ده‌مێ مووسا ب موعجزه‌يێن ئاشكه‌را ژ نك مه‌ بۆ فيرعه‌ون وهامان وقاروونى هاتى، نه‌ ب تنێ وان باوه‌رى پێ نه‌ئينا وبه‌رهنگارییا وى كر، به‌لكى گۆتن: هوين كوڕێن وان يێن باوه‌رى ب وى ئيناى بكوژن، وژنكێن وان بۆ عه‌بدينى وخزمه‌تێ بهێلن. وفه‌ند وفێلا كافران د پويچبوون ونه‌مانێ دايه‌.
وفيرعه‌ونى گۆته‌ مه‌زنێن ملله‌تێ خۆ: من بهێلن دا ئه‌ز مووساى بكوژم، وبلا ئه‌و گازى وى خودايێ خۆ بكه‌ت يێ ئه‌و دبێژت وى ئه‌وێ هنارتى؛ دا وى ژ ده‌ست مه‌ بينته‌ ده‌ر، هندى ئه‌زم ئه‌ز دترسم ئه‌و دينێ هه‌وه‌ بگۆهوڕت يان ئه‌و خرابكارییێ د عه‌ردێ (مصرێ) دا ئاشكه‌را بكه‌ت.
ومووساى گۆته‌ فيرعه‌ونى وده‌سته‌كا وى: هندى ئه‌زم من خۆ ب خودايێ خۆ وخودايێ هه‌وه‌ پاراستییه‌ ژ هه‌ر كه‌سه‌كێ خۆ ژ ته‌وحيد وگوهدارییا خودێ مه‌زنتر ببينت، وباوه‌رییێ ب وێ ڕۆژێ نه‌ئينت يا خودێ حسێبێ تێدا د گه‌ل به‌نییان دكه‌ت.
وزه‌لامه‌كێ خودان باوه‌ر ژ بنه‌مالا فيرعه‌ونى يێ كو باوره‌ییا خۆ ڤه‌دشارت ب نه‌ڕازيبوون ڤه‌ گۆته‌ ملله‌تێ خۆ: چاوا هوين كوشتنا زه‌لامه‌كى حه‌لال دكه‌ن ووى چو گونه‌هـ نينن ئه‌و تێ نه‌بت ئه‌و دبێژت: خودايێ من ئه‌للاهه‌، و ب ڕاستى ئه‌و ب وان نيشانێن ئاشكه‌را ڤه‌ ژ نك خودايێ هه‌وه‌ بۆ هه‌وه‌ هاتییه‌ يێن ڕاستگۆيییا وى ئاشكه‌را دكه‌ن؟ وئه‌گه‌ر مووسا يێ دره‌وين بت خرابییا دره‌وا وى دێ بۆ وى زڤڕت، وئه‌گه‌ر يێ ڕاستگۆ بت هنده‌ك ژ وێ يا ئه‌و ژڤانى پێ دده‌ته‌ هه‌وه‌ دێ ب سه‌رێ هه‌وه‌ ئێت، هندى خودێ‌یه‌ به‌رێ وى ناده‌ته‌ حه‌قییێ يێ پێ ل توخويبان داناى، كو حه‌قى هێلاى وده‌ست دايه‌ نه‌حه‌قییێ، وگه‌له‌ك يێ دره‌وين بت د پالڤدانا نه‌حه‌قییا خۆ دا بۆ خودێ.
ئه‌ى ملله‌تێ من ده‌سهه‌لاتدارى ئه‌ڤرۆ د عه‌ردى دا يا هه‌وه‌يه‌ وهوين د سه‌ر ئسرائيلییان ڕانه‌، ئه‌رێ ڤێجا ئه‌گه‌ر عه‌زابا خودێ ب سه‌ر مه‌ دا هات كى هه‌يه‌ وێ ژ مه‌ پاشڤه‌ببه‌ت؟ فيرعه‌ونى د به‌رسڤێ دا گۆته‌ ملله‌تێ خۆ: گه‌لی مرۆڤان ئه‌ز وێ شيره‌ت وبۆچوونێ بۆ هه‌وه‌ دبێژم يا ئه‌ز دبينم بۆ من وبۆ هه‌وه‌ باشتر ودورستتره‌، وهه‌ما ژ ڕێكا ڕاست ودورست پێڤه‌تر ئه‌ز به‌رێ هه‌وه‌ ناده‌مه‌ چو ڕێكێن دى.
ووى خودان باوه‌رێ بنه‌مالا فيرعه‌ونى ب شيره‌تكرن ڤه‌ گۆته‌ فيرعه‌ونى وده‌سته‌كا وى: ئه‌ز دترسم ئه‌گه‌ر هه‌وه‌ مووسا كوشت ئه‌و ب سه‌رێ هه‌وه‌ بێت يا ب سه‌رێ وان پارت وده‌سته‌كان هاتى ئه‌وێن ل سه‌ر دوژمنییا پێغه‌مبه‌رێن خۆ كۆم بووين.
وه‌كى وێ يا ب سه‌رێ ملله‌تێ نووحى وعادى وثه‌موودی هاتى وئه‌وێن پشتى وان هاتين ژ وان ملله‌تێن پێغه‌مبه‌رێن خۆ دره‌وين ده‌رێخستين، ژ به‌ر وێ چه‌ندێ خودێ ئه‌و تێبرن. وخودێ زۆردارى بۆ به‌نییان نه‌ڤێت، وبێ گونه‌هـ وان عه‌زاب ناده‌ت. يێ پاك وبلند بت خودێ ژ وێ كێماسییێ.
وئه‌ى ملله‌تێ من هندى ئه‌زم ئه‌ز دترسم عه‌زابا وێ ڕۆژێ ب سه‌ر هه‌وه‌ دا بێت يا خه‌لك ژ ترسان دا تێدا گازى يه‌ك ودو دكه‌ن، كو ڕۆژا قيامه‌تێیه‌.
ڕۆژا هوين پشت دده‌ن ودڕه‌ڤن، هه‌وه‌ چو پارێزڤانه‌ك نابت هه‌وه‌ ژ عه‌زابا خودێ بپارێزت يان پشته‌ڤانییا هه‌وه‌ بكه‌ت. وهه‌چییێ خودێ وى شه‌رمزار بكه‌ت وبه‌رێ وى نه‌ده‌ته‌ ڕێكا ڕاست، وى چو ڕێنيشانده‌ر نابن به‌رێ وى بده‌نه‌ حه‌قییێ.
و ب ڕاستى به‌رى مووساى خودێ پێغه‌مبه‌رێ خۆ يێ قه‌درگران يووسفێ كوڕێ يه‌عقووبى -سلاڤ ل هه‌ر دووان بن- ب نيشانێن ئاشكه‌را ڤه‌ بۆ هه‌وه‌ هنارتبوو، وى فه‌رمان ل هه‌وه‌ كر كو هوين په‌رستنا خودێ ب تنێ بكه‌ن، ڤێجا هێشتا هوين د ژينا وى دا د وێ دا ب گومان كه‌فتن يا ئه‌و بۆ هه‌وه‌ پێ هاتى، حه‌تا ده‌مێ ئه‌و مرى گومان وشركا هه‌وه‌ زێده‌تر لێ هات، وهه‌وه‌ گۆت: پشتى وى خودێ چو پێغه‌مبه‌ران ناهنێرت، هه‌ر كه‌سه‌كێ پێ ل توخويبان بدانت و د ته‌وحيدا خودێ دا بكه‌فته‌ گومانێ خودێ ب ڤى ڕه‌نگى وى د سه‌ر دا دبه‌ت، وبه‌رێ وى ناده‌ته‌ هيدايه‌تێ.
ئه‌وێن بێ زانين هه‌ڤڕكییێ د ئايه‌ت وده‌ليلێن خودێ دا دكه‌ن؛ دا وان پويچ بكه‌ن، هه‌ڤڕكییا وان ل نك خودێ و ل نك خودان باوه‌ران تشته‌كێ زێده‌ كرێته‌، ڤێجا كانێ چاوا خودێ خه‌تم ل دلێن ڤان هه‌ڤڕكان دايه‌ دا هيدايه‌ت نه‌چته‌ تێدا وه‌سا خودێ خه‌تمێ ل دلێ هه‌ر خۆمه‌زنكه‌رێ كوته‌ككار دده‌ت يێ كو خۆ ژ باوه‌رى ئينانا ب ته‌وحيدا خودێ مه‌زنتر دبينت، وگه‌له‌ك زۆردارییێ دكه‌ت.
وفيرعه‌ونى پێخه‌مه‌ت دره‌وين ده‌رێخستنا مووساى د گازییا وى دا گۆت: ئه‌ى هامان تو ئاڤاهییه‌كێ مه‌زن بۆ من ئاڤا بكه‌؛ دا به‌لكى ئه‌ز پێ بگه‌همه‌ ده‌رگه‌هێ عه‌سمانان.
ده‌رگه‌هێ عه‌سمانان وئه‌و ڕێكێن من دگه‌هيننێ، ڤێجا دا ئه‌ز ب چاڤێن خۆ به‌رێ خۆ بده‌مه‌ خودايێ مووساى، وهندى ئه‌زم ئه‌ز هزر دكه‌م مووسا د ڤێ گۆتنا خۆ دا يێ دره‌وينه‌ كو مه‌ خودايه‌كێ هه‌ى، وكو ئه‌و يێ ل عه‌سمانان، و ب ڤى ڕه‌نگى كارێ فيرعه‌ونى يێ خراب ل به‌ر وى هاته‌ خه‌ملاندن ڤێجا وى ديت ئه‌و يێ تازه‌يه‌، وبه‌رێ وى ژ ڕێكا حه‌قییێ هاته‌ پاشڤه‌برن؛ ژ به‌ر وێ نه‌حه‌قییا ل به‌ر هاتییه‌ خه‌ملاندن، وئه‌و فه‌ند وفێلا فيرعه‌ونى گێڕاى دا خه‌لكى وه‌ تێ بگه‌هينت كو ئه‌و يێ حه‌قه‌ ومووسا يێ نه‌حه‌قه‌ ژ زيان وتێچوونێ پێڤه‌تر تشته‌ك نه‌بوو، د دنيايێ وئاخره‌تێ دا ژ به‌خت ڕه‌شییێ پێڤه‌تر ئه‌و تشته‌ك نه‌بوو.
وئه‌وێ باوه‌رى ئيناى دوباره‌ شيره‌ت ل ملله‌تێ خۆ كر وگۆت: ئه‌ى ملله‌تێ من هوين دويكه‌فتنا من بكه‌ن ئه‌ز دێ به‌رێ هـه‌وه‌ ده‌مه‌ ڕێكا ڕاست ودورست.
ئه‌ى ملله‌تێ من هندى ئه‌ڤ ژينا دنيايێیه‌ ژينه‌كا به‌روه‌خته‌ مرۆڤ كێمه‌كێ خۆشییێ تێدا دبه‌ت، پاشى ئه‌و پويچ دبت ونامينت، ڤێجا هوين خۆ پێ پشت گه‌رم نه‌كه‌ن، وهندى ئاخره‌ته‌ ب وان خۆشییێن تێدا هه‌ين ئه‌وه‌ جهێ لێ ئاكنجيبوونێ، ڤێجا هوين دلێ خۆ ببه‌نێ، وكارێ چاك بكه‌ن يێ هه‌وه‌ ل وێرێ كه‌يفخۆش بكه‌ت.
هه‌چییێ د ژينا خۆ دا بێ ئه‌مرییا خودێ بكه‌ت وبه‌رێ خۆ ژ هيدايه‌تێ وه‌رگێڕت، ل ئاخره‌تێ جـزايـه‌كـێ ل دويـڤ گونه‌ها وى دێ بۆ وى ئێته‌دان، وهه‌چییێ گوهدارییا خودێ بكه‌ت وكاره‌كێ چاك بكه‌ت وپێگيرییێ ب فه‌رمانا وى بكه‌ت، مێر بت يان ژن بت، وئه‌وى باوه‌رى ب خودێ هه‌بت، ئه‌و دێ چنه‌ د به‌حه‌شتێ دا، خودێ ژ خۆشى وفێقى وبه‌رهه‌مێ وێ بێ هژمار ڕزقـى دێ ده‌ته‌ وان.
وئه‌ى ملله‌تێ من چاوا ئه‌ز به‌رێ هه‌وه‌ بده‌مه‌ باوه‌رییا ب خودێ ودويكه‌فتنا پێغه‌مبه‌رێ وى مووساى، كو گازییه‌كه‌ به‌رێ هه‌وه‌ دده‌ته‌ به‌حه‌شتێ وهه‌وه‌ ژ ئاگرى دوير دكه‌ت، وهوين به‌رێ من دده‌نه‌ كاره‌كى سه‌رى دكێشته‌ عه‌زابا خودێ وچوونا د ئاگرى دا؟
هوين به‌رێ من دده‌نه‌ كوفرا ب خودێ، ودا ئه‌ز وى تشتى بۆ وى بكه‌مه‌ شريك يێ من چو زانيـن پێ نه‌هه‌ى كو ئه‌و هێژاى په‌رستنێ‌یه ‌-وئه‌ڤه‌ مه‌زنترين وكرێتترين گونه‌هه‌- وئه‌ز به‌رێ هه‌وه‌ دده‌مه‌ وێ ڕێكێ يا مرۆڤى دگه‌هينته‌ وى خودايێ د تولڤه‌كرنا خۆ دا يێ زال، ويێ پڕگونه‌هـ ژێبر بۆ وى يێ پشتى گونه‌هێ تۆبه‌ دكه‌ت.
ب ڕاستى ئه‌و گازییا هوين به‌رێ من دده‌نێ نه‌ يا هه‌ژى هندێیه‌ گازى بۆ بێته‌كرن، و ژ كێماسى وبێزارییا وێ ئه‌و نه‌ يا هندێیه‌ مرۆڤ نه‌ د دنيايێ دا ونه‌ د ئاخره‌تێ دا قه‌ست كه‌تێ، وهوين بزانن كو دويماهییا هه‌مى چێكرییان بۆ نك خودێ‌یه‌، وئه‌و جزايێ هه‌ر يه‌كى ل دويڤ كريارا وى دده‌تێ، وكو ئه‌وێن پێ ل توخويبان داناى وگونه‌هـ وكوفر وخوين ڕێتن كرى ئه‌و خودانێن ئاگرينه‌.
ڤێجا ده‌مێ وى ئه‌و شيره‌ت كرين ووان گوهدارییا وى نه‌كرى وى گۆته‌ وان: پاشى هوين دێ ل بيرا خۆ ئينن كو من هوين شيره‌ت كربوون، وپاشى هوين دێ په‌شێمان بن به‌لێ ل وى ده‌مێ په‌شێمانى چو مفاى نه‌ده‌ت، وئه‌ز هه‌وارێن خۆ دگه‌هينمه‌ خودێ، وخۆ ب وى دپارێزم، وخۆ دهێلمه‌ ب هيڤییا خودێ ڤه‌. هندى خودێ‌یه‌ ئه‌و ب حالێ به‌نییان يێ بينه‌ره‌، وئه‌و دزانت كانێ ئه‌و هه‌ژى چ جزاينه‌، تشته‌ك ل به‌ر وى به‌رزه‌ نابت.
ڤێجا خودێ ئه‌و زه‌لامێ خودان باوه‌ر ژ خرابییا فه‌ندو فێلا فيرعه‌ونى وده‌سته‌كا وى پاراست، وخرابییا عه‌زابێ هاته‌ سه‌رێ وان ده‌مێ خودێ ئه‌و هه‌مى خه‌ندقاندين.
ل سه‌رى ئه‌و هاتنه‌ خه‌ندقاندن، ومرن، پاشى ئه‌و د گۆڕێن خۆ دا ب ئاگرى دێ ئێنه‌ عه‌زابدان، حه‌تا ڕۆژا قيامه‌تێ سپێده‌ وئێڤاران ئه‌و بۆ ئاگرى دئێنه‌ پێشكێشكرن، وڕۆژا قيامه‌ت ڕادبت هوين فيرعه‌ونییان بكه‌نه‌ د ئاگرى دا؛ ژ به‌ر وان خرابییێن وان دكرن. وئه‌ڤ ئايه‌ته‌ ده‌ليله‌كێ سه‌ره‌كییه‌ ل سه‌ر هه‌بوونا عه‌زابێ د گۆڕى دا.
وده‌مێ خه‌لكێ ئاگرى ب هه‌ڤڕكى دچن، وهنده‌ك ژ وان گازندێ ژ هنده‌كان دكه‌ن، ڤێجا ده‌مێ دويكه‌فتى هێجه‌تێ بۆ خۆ دبينن به‌رانبه‌ر وان سه‌رۆك ومه‌زنان يێن خرابى ل به‌ر وان شرين كرى، ووان چاڤ لێكرى ودويكه‌فتنا وان كرى، وئه‌و دبێژنێ: ئه‌رێ هوين باره‌كى ژ ئاگرى دێ ژ مه‌ ده‌نه‌ پاش وهنده‌ك عه‌زابێ ژ مـه‌ هـلـگرن؟
سه‌رۆكێن خۆمه‌زنكه‌ر دا بێزارییا خۆ ئاشكه‌را بكه‌ن دبێژن: ئه‌م تشته‌كى ژ عه‌زابا ئاگرى ژ هه‌وه‌ هل ناگرين، وئه‌م هه‌مى يێن تێدا، كه‌س ژ مه‌ ژێ ڕزگار نابت، هندى خودێ‌یه‌ ب پيڤانه‌كا عادل عه‌زاب د ناڤبه‌را مـه‌ دا لێكڤه‌كرییه‌.
وئه‌و خۆمه‌زنكه‌ر ولاوازێن د ئاگرى دا دبێژنه‌ ده‌رگه‌هڤانێن جه‌هنه‌مێ: هوين دوعايان ژ خودايێ خۆ بكه‌ن دا ئه‌و ڕۆژه‌كا ب تنێ ژ عه‌زابێ ل سه‌ر مه‌ سڤك بكه‌ت؛ به‌لكى ئه‌م پيچه‌كێ ڕحه‌ت ببيـن.
زه‌بانییێن جه‌هنه‌مێ بۆ پاشڤه‌برن گۆته‌ وان: ئه‌ڤ دوعاكرنه‌ چو مفاى ناگه‌هينته‌ هه‌وه‌، ئه‌رێ ما پێغه‌مبه‌رێن هه‌وه‌ ب نيشانێن ئاشكه‌را ڤه‌ ژ نك خودێ بۆ هه‌وه‌ نه‌هاتبوون ڤێجا هه‌وه‌ باوه‌رى پێ نه‌ئينا؟ ئينا وان ئعتراف ب ڤێ چه‌ندێ كر وگۆت: به‌لێ، ڤێجا زه‌بانییێن جه‌هنه‌مێ خۆ ژ وان به‌رى كر، وگۆتن: ئه‌م دوعا ومه‌هده‌رێ بۆ هه‌وه‌ ناكه‌ين، وهوين ب خۆ دوعايان بۆ خۆ بكه‌ن، به‌لێ چو مفا دڤێ دوعاكرنا هه‌وه‌ دا نينه‌؛ چونكى هوين دكافر بوون. ودوعايێن كافران د به‌رزه‌ بوونێ دانه‌ ونائێنه‌ قه‌بويلكرن.
هندى ئه‌مين ئه‌م پێغه‌مبه‌رێن خۆ وئه‌وێن دويكه‌فتنا وان ژى كرى ژ خودان باوه‌ران د ژينا وان يا دنيايێ دا ب سه‌ر دئێخين، وئه‌م پشته‌ڤانییا وان دكه‌ين دژى وان يێن نه‌خۆشى گه‌هاندییێ، وڕۆژا قيامه‌تێ ژى، ڕۆژا ملياكه‌ت وپێغه‌مبه‌ر وخودان باوه‌ر شاهده‌يیێ ل سه‌ر وان ملله‌تان دده‌ن يێن باوه‌رى ب پێغه‌مبه‌رێن خۆ نه‌ئيناى، ڤێجا ئه‌و شاهده‌يیێ دده‌ن كو پێغه‌مبه‌ران په‌يامێن خودايێ خۆ گه‌هاند بوون، وملله‌تێن وان ئه‌و دره‌وين ده‌رێخست بوون.
ڕۆژا حسێبێ ڤه‌خواستنا عوزران چو مفاى ناگه‌هينته‌ وان كافران يێن پێ ل توخويبێن خودێ داناى وپێغه‌مبه‌ر دره‌وين ده‌رێخستيـن، وده‌رێخستنا ژ ڕه‌حما خودێ بارا وانه‌، وخانییێ خراب ل ئاخره‌تێ، كو ئاگره‌، بۆ وان هه‌يه‌.
و ب ڕاستى مه‌ ئه‌و دابوو مووساى يا به‌رێ مرۆڤى دده‌ته‌ حه‌قییێ ژ ته‌ورات وموعجزه‌يان، ومه‌ وه‌سا چێكربوو كو ئسرائيلی ده‌سته‌ك ل دويڤ ده‌سته‌كى ميراتگرییا ته‌وراتێ بكه‌ن.
ڕێنيشادان بۆ هيدايه‌تێ، وشيره‌ت بۆ خودانێن عه‌قلێ دورست.
ڤێجا -تو ئه‌ى موحه‌ممه‌د- صه‌برێ ل سه‌ر نه‌خۆشییا بوتپه‌رێسان بكێشه‌؛ چونكى مه‌ سۆز يا دايه‌ ته‌ كو په‌يڤا ته‌ بلند بكه‌ين، وسۆزا مه‌ هه‌ر دێ ب جهـ ئێت، وتو داخوازا ژێبرنا گونه‌هان بۆ خۆ بكه‌، وبه‌رده‌وام ل سه‌ر ته‌سبيح وپاككرنا خودايێ خۆ ل سپێده‌ وئێڤاران بمينه‌.
هندى ئه‌ون يێن هه‌ڤڕكییێ د ئايه‌تێن خودێ ونيشانێن شيانا وى دا دكه‌ن، وبێ ده‌ليل نيشانێن ئاشكه‌را ونه‌حه‌قییێ تێكه‌لی يه‌ك دكه‌ن، هه‌ما د سنگێن ڤان دا ب تنێ مه‌زنییه‌ك هه‌يه‌ به‌رێ وان دده‌ته‌ ده‌روين ده‌رێخستنا ته‌، وحه‌سويدى برنا ب وێ قه‌نجییا خودێ د گه‌ل ته‌ كرى، يا كو ئه‌و ناگه‌هنێ، ڤێجا تو خۆ ب خودێ ژ خرابییا وان بپارێزه‌؛ چونكى ئه‌و گوهدێرێ گۆتنێن وانه‌، و ب كريارێن وان يێ بينه‌ره‌.
نێ ئافراندنا عه‌سمانان وعه‌ردى ژ ئافراندنا مرۆڤان وڕاكرنا وان يا پشتى مرنێ مه‌زنتره‌، به‌لێ پترییا مرۆڤان نزانن كو ئافراندنا ڤان هه‌مییان ل به‌ر خودێ يا ب ساناهییه‌.
ويێ كۆره‌ ويێ ب چاڤ وه‌كى يه‌ك نابن، وهه‌ر وه‌سا ئه‌و خودان باوه‌رێن ب هيدايه‌تا خودێ دئێنه‌ سه‌ر ڕێ وباوه‌رییێ ب ته‌وحيدا خودێ دئينن، ئه‌و وئه‌و كافرێن باوه‌رییێ ب نيشانێن وى يێن ئاشكه‌را نه‌ئينن وه‌كى يه‌ك نابن، كێمه‌كێ هوين -گه‌لی مرۆڤان- بيرا خۆ ل ده‌ليلێن خودێ دئينن، ووجه‌كێ بۆ خۆ ژێ دگرن.
هندى ڕۆژا قيامه‌تێیه‌ -وه‌كى پێغه‌مبه‌ران گۆتى- هه‌ر دێ ئێت وچو گومان تێدا نينه‌، ڤێجا هوين باوه‌رییێ پێ بينن، به‌لێ پترییا مرۆڤان باورییێ ب هاتنا وێ نائينن، وكارى بۆ ناكه‌ن.
وخودايێ هه‌وه‌ -گه‌لی عيباده‌تكه‌ران- گۆت: هوين دوعايان ژ من ب تنێ بكه‌ن وعيباده‌تێ من بكه‌ن ئه‌ز دێ د به‌رسڤا هه‌وه‌ ئێم، هندى ئه‌ون يێن خۆ ژ باوه‌رى ئينانا ب په‌رستنا من ب تنێ مه‌زنتر لێ دكه‌ن، ئه‌و ب ڕه‌زيلی وشه‌رمزارى ڤه‌ دێ چنه‌ جه‌هنه‌مێ.
ب تنێ خودێ‌یه‌ يێ شه‌ڤ بۆ هه‌وه‌ داى؛ دا هوين تێدا ڤه‌حه‌ويێن، وڕحه‌ت ببن، ووى ڕۆژ روهن كر؛ دا هوين ژيارا خۆ تێدا ب ڕێڤه‌ببه‌ن. هندى خودێ‌یه‌ يێ خودان قه‌نجییه‌ ل سه‌ر مرۆڤان، به‌لێ پترییا وان ب گوهدانێ شوكرا وى ناكه‌ن.
ئه‌وێ ئه‌ڤ قه‌نجییه‌ د گه‌ل هه‌وه‌ كرين ئه‌وه‌ خودايێ هه‌وه‌ يێ هه‌مى تشت ئافراندين، ژ وى پێڤه‌تر چو خودايێن دى يێن هێژاى په‌رستنێ نينن، ڤێجا چاوا هوين به‌رێ خۆ ژ باوه‌رى ئينانا ب وى وه‌ردگێڕن، وهوين په‌رستنا هنده‌ك صه‌نه‌مان دكه‌ن، پشتى نيشانێن وى بۆ هه‌وه‌ ئاشكه‌را بووين؟
ڤێجا كانێ چاوا به‌رێ هه‌وه‌ ژ حه‌قییێ هاته‌ وه‌رگێڕان وهه‌وه‌ دره‌و پێ كر، وه‌سا به‌رێ وان ژى ژ حه‌قییێ وباوه‌رییێ دئێته‌ وه‌رگێڕان يێن كوفرێ ب ئايه‌تێن خودێ دكه‌ن.
خودێ ئه‌وه‌ يێ عه‌رد بۆ هه‌وه‌ داى؛ دا هوين ل سه‌ر ئاكنجى ببن، ووى ژيانا ل سه‌ر عه‌ردى بۆ هه‌وه‌ ب ساناهى ئێخست، ووى عه‌سمان بۆ عه‌ردى كره‌ بان، وئه‌و نيشانێن ڕێكێ نيشا خه‌لكى دده‌ن وى ل عه‌سمانى به‌لاڤ كرن، ووى د باشترين ڕه‌نگ وسه‌روبه‌رى دا هوين ئافراندن، و ب ڕزقه‌كێ حه‌لال وپاقژ وخوارن وڤه‌خوارنێن شرين وى قه‌نجى د گه‌ل هه‌وه‌ كر، ئه‌وێ ئه‌ڤ هه‌مى قه‌نجییه‌ د گه‌ل هه‌وه‌ كرين ئه‌وه‌ خودايێ هه‌وه‌، ڤێجا خێر وبه‌ره‌كه‌تێن وى دبه‌رفره‌هـ بن، وئه‌و يێ پاك وپيرۆز بت، وئه‌و خودايێ هه‌مى چێكرییانه‌.
ئه‌وه‌ خودايێ زێندى، يێ ژينا تمام وته‌كووز هه‌ى ژ وى پێڤه‌تر چو خودايێن ڕاست نينن، ڤێجا هوين دوعايێ ژ وى بكه‌ن وعيباده‌تێ وى ب تنێ بكه‌ن، و ژ دل گوهدارییا وى بكه‌ن. حه‌مدا تمام وسوپاسى بۆ وى بت ئه‌وه‌ خواديێ هه‌مى چێكرییان.
تو -ئه‌ى موحه‌ممه‌د- بێژه‌ بوتپه‌رێسێن ملله‌تێ خۆ: هندى ئه‌زم ئه‌زێ ژ هندێ هاتيمه‌ پاشڤه‌برن كو ئه‌ز په‌رستنا وان تشتان بكه‌م يێن ژبلی خودێ هوين گازى دكه‌نێ، ده‌مێ ئايه‌تێن ئاشكه‌را ژ خودايێ من بۆ من هاتين، ووى فه‌رمان ل من كرییه‌ كو ئه‌ز خۆ ب ده‌ست وى ڤه‌ به‌رده‌م و ب دورستى گوهدارییا خودايێ هه‌مى چێكرییان بكه‌م.
ئه‌وه‌ ئه‌و خودايێ بابێ هه‌وه‌ ئاده‌م ژ ئاخێ ئافراندى، پاشى وى ب شيانا خۆ هوين ژ چپكه‌كێ ئافراندن، پاشى پشتى هنگى هوين دبنه‌ خوينه‌كا هشك، پاشى هوين د مالبچويكى دا د گه‌له‌ك قويناغان ڕا دبۆرن، حه‌تا هوين په‌يدا دبن ودبنه‌ زارۆك، پاشى له‌شێ هه‌وه‌ ب هێز دكه‌ڤت حه‌تا هوين پير دبن، و ژ هه‌و هه‌يه‌ يێ به‌رى هنگى دمرت، ودا هوين ب ڤان قويناغان بگه‌هنه‌ وى ده‌مێ ده‌سنيشانكرى يێ بۆ هه‌وه‌ ل نك وى هاتییه‌ نڤيسيـن، ودا به‌لكى هوين د ده‌ليلێن خودێ بگه‌هن، وهزرا خۆ د ئايه‌تێن وى دا بكه‌ن، وبزانن كو ژبلی وى چو خودا نينن وێ چه‌ندێ بكه‌ن، وكو ئه‌وه‌ يێ دڤێت په‌رستن بۆ وى ب تنێ بت.
ئه‌و ب تنێ‌یه‌ يێ ژينێ ومرنێ دده‌ت، ڤێجا ئه‌گه‌ر وى تشته‌ك ڤيا هه‌ما ئه‌و دبێژتێ: (ببه‌)، وئه‌و دبت، كه‌سه‌ك حوكمێ وى نازڤڕينت.
ئه‌رێ ما تو ژ ڤان دره‌وپێكه‌ران مه‌نده‌هۆش نابى ئه‌وێن هه‌ڤڕكییێ د وان ئايه‌تێن خودێ دا دكه‌ن يێن ته‌وحيد وشيانا خودێ ئاشكه‌را دكه‌ن، ئه‌رێ چاوا د گه‌ل ڕاستییا وان ئايه‌تان ئه‌و به‌رێ خۆ ژێ وه‌ردگێڕن؟ وپشتى ئاشـكـه‌راكرنـا تمام ئـه‌و كيڤه‌ به‌رێ خۆ دده‌ن؟
ئه‌ڤه‌نه‌ یێن دره‌و ب قورئانێ وكيتابێن عه‌سمانى كرى يێن كو خودێ بۆ پێغه‌مبه‌رێن خۆ ئيناينه‌ خوارێ، ڤێجا پاشى ئه‌و دره‌وپێكه‌ر دويماهییا دره‌وپێكرنا خۆ دێ زانن .
ده‌مێ قه‌يد د گه‌رده‌نێن وان دا دئێنه‌ دانان وزنجير د پییێن وان دا، وزه‌بانییێن عه‌زابێ د ئاڤا زێده‌ كه‌لاندى دا وان دكێشن.
پاشى ئاگرێ جه‌هنه‌مێ ب وان دئێته‌ هلكرن.
پاشى بۆ پاشڤه‌برن د ڤى حالێ نه‌خۆش دا بۆ وان هاته‌ گۆتن: كانێ ئه‌و خوداوه‌ندێن ژبلی خودێ هه‌وه‌ په‌رستـن بۆ دكر؟
پا دێ دوعايان ژێ بكه‌ن؛ دا ئه‌و -ئه‌گه‌ر بشێن- هه‌وه‌ ژ ڤێ به‌لايا ب سه‌ر هه‌وه‌ دا هاتى ڕزگار بكه‌ن، دره‌وپێكه‌ران گۆت: ئه‌و ل مه‌ به‌رزه‌ بوون، ووان ب تشته‌كى مفا نه‌گه‌هانده‌ مه‌، وئه‌و ئعترافێ دكه‌ن كو ئه‌و د نه‌زانينێ دا بوون، وكو په‌رستنا وان كرى يا پويچ بوو وچو نه‌ئينا، وكانێ چاوا خودێ ڤان د سه‌ر دا دبه‌ت يێن د دنيايێ دا په‌رستـن بۆ وان خوداوه‌ندان كرى يێن كو د جه‌هنه‌مێ دا ل به‌ر وان به‌رزه‌ دبن، وه‌سا خودێ كافران ژى د سه‌ر دا دبه‌ت.
ئه‌و عه‌زابا هه‌ يا كو ب سه‌رێ هه‌وه‌ هاتى هه‌ما ژ به‌ر غافلبوونا هه‌وه‌ يا د دنيايێ دا بوو، ده‌مێ هه‌وه‌ كه‌يف ب وان گونه‌هان دهات يێن هه‌وه‌ دكرن، و ژ به‌ر وێ هێڕبوون وخۆمه‌زنكرن وزێده‌گاڤییا هه‌وه‌ ل سه‌ر به‌نییێن خودێ دكر.
ڤێجا ژ به‌ر وێ كوفرا هه‌وه‌ ب خودێ كرى هوين د ده‌رگه‌هێن جه‌هنه‌مێ ڕا هه‌ڕنه‌ ژۆر وهه‌ر تێدا بمينن، وجه‌هنه‌م چ پيسه‌ جهه‌ بۆ وان يێن د دنيايێ دا خۆ ژ خودێ مه‌زنتر دديت.
ڤێجا تو صه‌برێ بكێشه‌، وبه‌رده‌وامییێ ل سه‌ر ڕێكا خۆ بكه‌، هندى سۆزا خودێ‌یه‌ حه‌قییه‌، وئه‌و دێ سۆزا خۆ بۆ ته‌ ب جهـ ئينت، ڤێجا يان هێشتا تو يێ ساخ ئه‌م دێ هنده‌كێ ژ وێ عه‌زابێ يا ئه‌م ژڤانى پێ دده‌ينه‌ كافران نيشا ته‌ ده‌ين، يان ژى ئه‌م دێ ته‌ مرينيـن، به‌رى ئه‌و عه‌زاب ب سه‌رێ وان بێت، ڤێجا زڤڕينا وان ل ڕۆژا قيامه‌تێ بۆ نك مه‌يه‌، وئه‌م دێ عه‌زابه‌كا دژوار سه‌را كوفرا وان ده‌ينێ.
و ب ڕاستى مه‌ به‌رى ته‌ -ئه‌ى موحه‌ممه‌د- گه‌له‌ك پێغه‌مبه‌ر بۆ ملله‌تێن وان هنارتينه‌؛ دا به‌رێ وان بده‌نه‌ دينێ خودێ، وصه‌برێ ل سه‌ر نه‌خۆشییا وان بكێشن: ژ وان هه‌يه‌ يێ مه‌ بۆ ته‌ به‌حسێ وى كرى، و ژ وان هه‌يه‌ يێ مه‌ بۆ ته‌ به‌حسێ وى نه‌كرى، وفه‌رمان ل وان هه‌مییان هاتبووكرن كو ئه‌و وه‌حییا خودێ بگه‌هينن. ونه‌بوويه‌ بۆ يه‌ك ژ وان كو بێى ده‌ستويرییا خودێ ئايه‌ته‌كێ بينت، ڤێجا ئه‌گه‌ر فه‌رمانا خودێ ب عه‌زابدانا بوتپه‌رێسان هات حوكم ب حه‌قییێ د ناڤبه‌را پێغه‌مبه‌ر ودره‌وپێكه‌ران دا دێ ئێته‌كرن، و ل وێرێ نه‌حه‌ق دێ دزيانكار بن؛ ژ به‌ر شرك ودره‌وا وان ژ كيسێ خودێ كرى.
خودێ‌یه‌ يێ حه‌يوان بۆ هه‌وه‌ داين؛ دا هوين مفاى ژێ ببينن: ژ سوياربوون وخوارن.
وهه‌مى ڕه‌نگێن دى يێن مفاى، ودا هوين بارێن خۆ پێ بگه‌هيننه‌ وان وه‌لاتێن دلێ هه‌وه‌ دخوازت، وهوين ل سه‌ر ڤان حه‌يوانان ل هشكاتى دئێنه‌ ڕاكرن، و د ده‌ريايێ دا هوين ل سه‌ر گه‌مییێ دئێنه‌ هلگرتن.
وخودێ ئايه‌تێن خۆ يێن گه‌له‌ك وئاشكه‌را نيشا هه‌وه‌ دده‌ت، ڤێجا هوين كوفرێ ب كيژ ئايه‌تێن وى دكه‌ن، وهوين باوه‌رییێ پێ نائينن؟
ئه‌رێ ما ئه‌ڤ بوتپه‌رێسه‌ ل عه‌ردى نه‌گه‌ڕياينه‌ وهزرا خۆ د دويماهییا ملله‌تێن دره‌وپێكه‌رێن به‌رى خۆ دا نه‌كرییه‌، كانێ دويماهییا وان چ بوو؟ وهژمارا ڤان ملله‌تێن به‌رى وان پتر بوو وشوينوارێن وان ژى ل عه‌ردى ژ ئاڤاهى وكارگه‌هـ وبيستانان دمشه‌تر بوون، ڤێجا ئه‌و تشتێ وان ب ده‌ست خۆڤه‌ دئينا چو مفا نه‌گه‌هانده‌ وان ده‌مێ عه‌زابا خودێ ب سه‌ر دا هاتى.
ڤێجا ده‌مێ پێغه‌مبه‌ر ب ده‌ليلێن ئاشكه‌را ڤه‌ بۆ ڤان ملله‌تێن دره‌وپێكه‌ر هاتين، وان ملله‌تان ژ نه‌زانين كه‌يف ب وێ زانينا هه‌ڤدژ د گه‌ل په‌ياما پێغه‌مبه‌ران ئه‌وا ل نك وان هه‌ى هات، وئه‌و عه‌زاب ب سه‌رێ وان هات يان كو وان بۆ تڕانه‌پێكرن له‌ز ل هاتنا وێ دكر. وئه‌ڤ ئايه‌ته‌ نيشانه‌ كو هه‌ر زانينه‌كا دژى ئيسلامێ بت، يان ئيسلامێ كێم بكه‌ت وگومانێ بێخته‌ د ڕاستییا وێ دا، ئه‌و يا دورست نينه‌ ويێ باوه‌رییێ ژى پێ بينت نابته‌ ژ دويكه‌فتییێن موحه‌ممه‌دى -سلاڤ لێ بن-.
ڤێجا ده‌مێ وان عه‌زابا مه‌ ديتى وان ئعتراف كر ل وى ده‌مێ ئعتراف چو مفاى نه‌ده‌ت، ووان گۆت: مه‌ باوه‌رى ب خودێ ب تنێ ئينا، وئه‌م كوفرێ ب وێ دكه‌ين يا مه‌ شرك پێ كرى.
ڤێجا باوه‌رییا وان مفا نه‌گه‌هانده‌ وان ده‌مێ وان عه‌زابا مه‌ ديتى؛ چونكى ئه‌و باوه‌رییه‌كا ژ مه‌جبوورى بوو، ونه‌ يا ژ دل بوو، ڕێك وڕێبازا خودێ‌یه‌ يا وى د ناڤ هه‌مى ملله‌تان دا داناى كو باوه‌رییا پشتى عه‌زابێ چو مفاى ناگه‌هينته‌ خودانى، وده‌مێ عه‌زاب هاتى ئه‌وێن كوفر ب خودايێ خۆ كرى تێچوون.
(حم) گۆتن ل سه‌ر حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌.
ئه‌ڤ قورئانه‌ ئينانه‌ خـواره‌كــه‌ ژ خودايێ پڕدلۆڤانێ دلۆڤانكار، وى بۆ پێغه‌مبه‌رێ خۆ موحه‌ممه‌دى -سلاڤ لێ بن- ئينايه‌ خوارێ.
كيتابه‌كه‌ ئايه‌تێن وێ ب تمامترين ڕه‌نگ يێن هاتينه‌ ئاشكه‌راكرن، وحوكم وڕامانێن وێ يێن هاتينه‌ روهنكرن، قورئانه‌كه‌ ب زمانێ عه‌ره‌بییه‌ تێگه‌هشتنا وێ بۆ وى ملله‌تى يا هاتییه‌ ساناهيكرن يێ زمانێ عه‌ره‌بان بزانت.
ئه‌و مزگينییێ ب خێرا دنيايێ وئاخره‌تێ دده‌ته‌ وى يێ باوه‌رییێ پێ بينت وكارى پێ بكه‌ت، ووى دترسينت يێ كوفرێ پێ بكه‌ت، ڤێجا پترییا مرۆڤان پشت دايێ، وئه‌و وه‌سا گوهێ خۆ ناده‌نێ كو وه‌ربگرن وتێ بگه‌هن.
وڤان كافران گۆته‌ پێغه‌مبه‌رى -سلاڤ لێ بن-: دلێن مه‌ دپێچاينه‌ ژ تێگه‌هشتنا وى تشتێ تو مه‌ بۆ گازى دكه‌ى، وگوهێن مه‌ ژێ دكه‌ڕن مه‌ گوهـ لێ نابت، و د ناڤبه‌را مه‌ وته‌ دا -ئه‌ى موحه‌ممه‌د- په‌رژانه‌ك هه‌يه‌ گازییا ته‌ ژ مه‌ پاشڤه‌ لێ دده‌ت، ڤێجا تو ل دويڤ دينێ خۆ كارى بكه‌، كا چاوا ئه‌م ل دويڤ دينێ خۆ كارى دكه‌ين.
تو -ئه‌ى موحه‌ممه‌د- بێژه‌ وان: هه‌ما ئه‌ز ژى وه‌كى هه‌وه‌ مرۆڤم خودێ وه‌حییێ بۆ من دهنێرت به‌لێ خودايێ هه‌وه‌ يێ كو دورست بت په‌رستن بۆ بێته‌كرن، خودايه‌كێ ب تنێ‌یه‌ يێ بێ شريكه‌، ڤێجا هوين ل وێ ڕێكێ هه‌ڕن يا هه‌وه‌ بگه‌هينته‌ وى، وداخوازا لێبۆرينێ ژ وى بكه‌ن. وعه‌زاب بۆ وان بوتپه‌رێسانه‌ يێن ژبلی خودێ په‌رستنا هنده‌ك صه‌نه‌مێن بێ مفا وزيان دكه‌ن، وئه‌وێن دلێن خۆ ب ته‌وحيدا خودايێ خۆ پاقژ نه‌كرى ونڤێژ نه‌كرين.
وزه‌كات نه‌داى، ڤێجا نه‌ ئيخلاص بۆ خودێ ونه‌ مفا بۆ خه‌لكى د سه‌رێ وان دا نينه‌، وئه‌و باوه‌رییێ ب ڕابوونا پشتى مرنێ، وبه‌حه‌شتێ وجه‌هنه‌مێ نائينن، ومالی د ڕێكا خودێ دا خه‌رج ناكه‌ن.
هندى ئه‌ون يێن باوه‌رى ب خودێ وپێغه‌مبه‌رێ وى وكيتابا وى ئيناى و ژ دله‌كێ صافى كارێن چاك كرين، خێره‌كا مه‌زن وبێ ڤه‌بڕين بۆ وان هه‌يه‌.
تو -ئه‌ى موحه‌ممه‌د- بۆ پاشڤه‌برن بێژه‌ ڤان بوتپه‌رێسان: ئه‌رێ هوين كافرییێ ب وى خودايى دكه‌ن يێ عه‌رد د دو ڕۆژان دا ئافراندى، وهوين وه‌كهه‌ڤان بۆ وى ددانن وپه‌رستنێ بۆ دكه‌ن؟ ئه‌و ئافرانده‌ر خودايێ هه‌مى چێكريانه‌.
ووى هنده‌ك چيايێن موكم د عه‌ردى ڕا دانان، وبه‌ره‌كه‌ت هاڤێته‌ عه‌ردى دا خێره‌كا به‌رده‌وام بۆ خه‌لكى تێدا هه‌بت، ووى ڕزقێ خه‌لكى ژ خوارنێ وتشتێ باشییا وان تێدا بت د چار ڕۆژان دا ل عه‌ردى دانان: دو ڕۆژان عه‌رد تێدا ئافراند، ودو ڕۆژان چيا وڕزق دانا تێدا، ئه‌ڤه‌ ئاشكه‌راكرنه‌كه‌ بۆ پسياركه‌ران، يێن كو بڤێن ڤێ چه‌ندێ بزانن.
پاشى وى قه‌ستا عه‌سمانى كر، وئه‌و به‌رى هنگى دوكێل بوو، ڤێجا وى گۆته‌ عه‌سمانى وعه‌درى: هوين ب دلێ خۆ يان ب زۆرى بكه‌ڤنه‌ بن ئه‌مرێ من. وان گۆت: ئه‌م ب دلێ خۆ هاتيـن، وژبلی حه‌زكرن وئيرادا ته‌ مه‌ چو حه‌زكرن وئيراده‌ نينن.
ئينا خودێ ئافراندن ودورستكرنا هه‌ر حه‌فت عه‌سمانان د دو ڕۆژان دا پێك ئينا، و ب ڤێ چه‌ندێ ژ به‌ر حكمه‌ته‌كا خودێ پێ دزانت ئافراندنا عه‌رد وعه‌سمانان د شه‌ش ڕۆژان دا ب دويماهى هات، هه‌ر چه‌نده‌ خودێ دشيا وان د يه‌ك ده‌ليڤه‌يێ دا بئافرينت، ووى د هه‌ر عه‌سمانه‌كى دا وه‌حى ب وى كار ووێ فه‌رمانێ هنارت يا وى تێدا ڤياى، ومه‌ عه‌سمانێ دنيايێ ب ستێرێن گه‌ش خه‌ملاند، ودا ئه‌و پێ ژ وان شه‌يتانان بێته‌ پاراستن يێن كو ب دزى ڤه‌ گوهدانێ دكه‌ن، ئه‌و ئافراندنا جوان پيڤان وقه‌ده‌را وى خودايی‌یه‌ يێ د ملكێ خۆ دا زال، ويێ پڕزانا ئه‌وێ زانينا وى دۆر ل هه‌مى تشتان گرتى.
ڤێجا ئه‌گه‌ر ڤان دره‌وپێكه‌ران پشتى ڤێ هه‌مى ئاشكه‌راكرنا سالۆخه‌تێن خودايێ مه‌زن وقورئانا پيرۆز پشت دا، تو بێژه‌ وان: ب ڕاستى من هوين ژ وێ عه‌زابێ ترساندن يا كو هه‌وه‌ ژ بن ببه‌ت وه‌كى عه‌زابا عاد وثه‌موودییان ده‌مێ وان كوفر ب خودايێ خۆ كرى وگوهدارییا پێغه‌مبه‌رێن وى نه‌كرى.
ده‌مێ هنده‌ك پێغه‌مبه‌ر ل دويڤ هنده‌كان بۆ عاد وثه‌موودییان هاتين، فه‌رمان ب په‌رستنا خودايه‌كێ ب تنێ ل وان كرى، ئينا وان گۆته‌ پێغه‌مبه‌رێن خۆ: ئه‌گه‌ر خودايێ مه‌ ڤيابا ئه‌م په‌رستنا وى ب تنێ بكه‌ين وچو شريكان بۆ چێ نه‌كه‌ين، ئه‌و دا هنده‌ك فريشته‌يان بۆ مه‌ ژ عه‌سمانى ب وێ ئينته‌ خوارێ يا هوين مه‌ بۆ گازى دكه‌ن، نه‌كو دا هه‌وه‌ بۆ مه‌ هنێرت وهوين ژى وه‌كى مه‌ مرۆڤن، ڤێجا هندى ئه‌مين ئه‌م ب وێ يا خودێ هوين بۆ مه‌ پێ هنارتين دكافرين.
ڤێجا هندى عادێن ملله‌تێ هوودى بوون وان بێ حه‌ق د عه‌ردى دا خۆ ل سه‌ر سه‌رێ خه‌لكى مه‌زن كر، ووان ب دفن بلندى ڤه‌ گۆت: هێزا كێ ژ يا مه‌ دژوارتره‌؟ ئه‌رێ ما وان نه‌زانییه‌ كو خودايێ ئه‌و ئافراندين ژ وان هێز دژوارتره‌؟ ووان كوفر ب ئايه‌ت وده‌ليلێن مه‌ دكر.
ئينا مه‌ بايه‌كێ سه‌رمايه‌كا دژوار وده‌نگه‌كێ بلند د گه‌ل دا ل هنده‌ك ڕۆژێن بێ ئيفله‌ح ب سه‌ر وان دا هنارت؛ دا ئه‌م وێ عه‌زابێ ب وان بده‌ينه‌ تامكرن يا ئه‌و د ژينا دنيايێ دا پێ ڕه‌زيل وشه‌رمزار ببن، وعه‌زابا ئاخره‌تێ پتر يا ب شه‌رمزارییه‌، وئه‌و ب پاشڤه‌برنا عه‌زابێ ژ وان نائێنه‌ ب سه‌ر ئێخستن.
وهندى ثه‌موودییێن ملله‌تێ صالحى بوون مه‌ ڕێكا ڕاست نيشا وان دا، به‌لێ وان كۆراتى بۆ خۆ هلبژارت، ئينا ژ به‌ر وان گونه‌هێن وان دكرن ژ كوفرا ب خودێ ودره‌وين ده‌رێخستنا پێغه‌مبه‌ران برويسییا عه‌زابا ڕه‌زيلكه‌ر ئه‌و سۆتن.
وئه‌وێن باوره‌ى ئيناى ژ عاد وثه‌موودییان مه‌ ژ عه‌زابێ ڕزگاركرن، وئه‌وێن هاتينه‌ ڕزگاركرن ته‌قوا خودێ دكر و ژ وى دترسان.
وڕۆژا دوژمنێن خودێ بۆ ئاگرێ جه‌هنه‌مێ دئێنه‌ كۆمكرن، زه‌بانییێن عه‌زابێ وان كۆم دكه‌نه‌ سه‌رێك.
حه‌تا ئه‌گه‌ر هه‌مى هاتنه‌ د ئاگرى دا، ووان حاشاتییا تاوانێن خۆ كر گوهـ وچاڤ وچه‌رمێ وان شاهده‌يى ب وان گونه‌هێن وان د دنيايێ دا دكرن ل سه‌ر وان دا.
وئه‌وێن هه‌ يێن بۆ ئاگرى دئێنه‌ كۆمكرن ژ دوژمنێن خودێ ب لۆمه‌كرن ڤه‌ دبێژنه‌ چه‌رمێ خۆ: بۆچى هه‌وه‌ شاهده‌يى ل سه‌ر مه‌ دا؟ ئينا چه‌رمێ وان به‌رسڤێ دده‌ت ودبێژت: ئه‌و خودايێ هه‌ر تشته‌ك ب ئه‌زمان ئێخستى ئه‌م ژى ب ئه‌زمان ئێخستين، وئه‌وه‌ يێ هوين بۆ جارا يه‌كێ ئافراندين وهوين چونه‌ بوون، ودويماهییا هه‌وه‌ پـشـتى مرنێ بۆ حسێب وجزادانێ بۆ نك وییه‌.
وده‌مێ هه‌وه‌ گونه‌هـ دكرن هه‌وه‌ هزر نه‌دكر گوهـ وچاڤ وچه‌رمێ هه‌وه‌ ڕۆژا قيامه‌تێ شاهده‌يێ دێ ل سه‌ر هه‌وه‌ ده‌ن، له‌و هه‌وه‌ خۆ ژێ نه‌ڤه‌دشارت، به‌لكى ب كرنا گونه‌هان هه‌وه‌ هزر دكر كو خودێ گه‌له‌كێ ژ كريارێن هوين بێ ئه‌مرییا وى پێ دكه‌ن نزانت.
وئه‌و هزرا هه‌وه‌ يا خراب يا كو هه‌وه‌ ب خودايێ خۆ دبر هوين تێبرن، ڤێجا هوين ئه‌ڤرۆ بوونه‌ ژ وان يێن خۆ وعه‌يالێ خۆ ب زيان داين.
ڤێجا ئه‌گه‌ر ئه‌و بێهنا خۆ ل سه‌ر عه‌زابێ فره‌هـ بكه‌ن ئاگر دێ جهێ وان بت، وئه‌گه‌ر ئه‌و داخوازا زڤڕينا بۆ دنيايێ بكه‌ن؛ دا باشییان بكه‌ن، به‌رسڤا وان بۆ وێ چه‌ندێ نائێته‌دان، وعوزرا وان ژى نائێته‌ وه‌رگرتن.
ومه‌ هنده‌ك هه‌ڤالێن خراب ژ شه‌يتانێن مرۆڤ وئه‌جنان بۆ ڤان كافرێن زۆردار چێكرن، ڤێجا وان كريارێن وان يێن كرێت د دنيايێ دا ل به‌ر وان خه‌ملاندن، وبه‌رێ وان دا خۆشییێن دنيايێ يێن حه‌رام، وكاروبارێن ئاخره‌تێ ژ بيرا وان برن، وبه‌رێ وان دا دره‌وپێكرنا ب ڕابوونا پشتى مرنێ، و ب وێ چه‌ندێ چوونا د ئاگرى دا د گه‌ل ملله‌تێن كافر ژ ئه‌جنه‌ ومرۆڤان ل سه‌ر وان فه‌ركر، هندى ئه‌و بوون ئه‌و ل دنيايێ ب كارێن خۆ دخوساره‌ت بوون، و ل ئاخره‌تێ ب خۆ ومرۆڤێن خۆ.
وكافران شيره‌ت ل يه‌ك ودو كرن وگۆتن: هوين گوهدارییا ڤێ قورئانێ نه‌كه‌ن، وپێگيرییا ب فه‌رمانێن وێ نه‌كه‌ن، وده‌مێ موحه‌ممه‌د قورئانێ دخوينت هوين ده‌نگێ خۆ ب قێرى وهه‌وار وفيتكان ل سه‌ر ده‌نگێ وى بلند كه‌ن؛ دا هوين بشێنێ، وبه‌لكى ئه‌و خواندنێ به‌س كه‌ت.
ڤێجا سويند بت ئه‌وێن ئه‌ڤ گۆتنه‌ كرى ئه‌م ل دنيايێ وئاخره‌تێ عه‌زابه‌كا دژوار دێ ب وان ده‌ينه‌ تامكرن، وب خرابترين جزاى سه‌را گونه‌هێن وان كرين ئه‌م دێ وان جزا ده‌ين.
ئاگره‌ ئه‌و جزا يێ ئه‌ڤ كافره‌ پێ دئێنه‌ جزادان جزايێ دوژمنێن خودێ، جهێ هه‌رمانێ بۆ وان تێدا هه‌يه‌، ژ به‌ر وێ كوفرا وان د دنيايێ دا ب هێجه‌ت وده‌ليلێن مه‌ دكر. وئه‌ڤ ئايه‌ته‌ ده‌ليله‌ ل سه‌ر مه‌زنییا تاوانا وى يێ به‌رێ خه‌لكى ژ قورئانێ وه‌رگێڕت، ب چى ڕێكا هه‌بت.
وئه‌وێن كوفر ب خودێ وپێغه‌مبه‌رێ وى كرى، د ئاگرى دا گۆتن: خودايێ مه‌ تو وان هه‌ر دووان نيشا مه‌ بده‌ يێن ئه‌م د سه‌ر دا برين ژ مرۆڤ وئه‌جنان دا ئه‌م وان بكه‌ينه‌ دبن پییێن خۆ ڤه‌؛ دا ئه‌و هه‌ردو بكه‌ڤنه‌ دپێكا نزمتر دا ژ ئاگرى.
هندى ئه‌ون يێن گۆتين: ئه‌للاهـ ب تنێ خودايێ مه‌يه‌ يێ بێ شريكه‌، پاشى خۆ ل سه‌ر شريعه‌تێ وى ڕاست كرى، ل ده‌مێ مرنێ فريشته‌ ب سه‌ر وان دا دئێنه‌ خوارێ ودبێژنێ: هوين ژ مرنێ وتشتێ ب دويڤ دا دئێت نه‌ترسن، و ل سه‌ر وى تشتێ هوين ل دويڤ خۆ دهێلنه‌ ل دنيايێ هوين ب خه‌م نه‌كه‌ڤن، ومزگينییا مه‌ ب وێ به‌حه‌شتا ژڤان بۆ هه‌وه‌ پێ دهاته‌ دان ل هه‌وه‌ بت.
وفريشته‌ دبێژنه‌ وان: د ژينا دنيايێ دا ئه‌م پشته‌ڤانێن هه‌وه‌ينه‌، ئه‌م ب فه‌رمانا خودێ پشتا هه‌وه‌ دگرين وهه‌وه‌ دپارێزين، وهه‌ر وه‌سا ل ئاخره‌تێ ژى ئه‌م دێ د گه‌ل هه‌وه‌ بيـن، وتشتێ هه‌وه‌ بڤێت ودلێ هه‌وه‌ بچتێ وچاڤێن هه‌وه‌ پێ روهن ببـن بۆ هه‌وه‌ د به‌حه‌شتێ دا هه‌يه‌، وهه‌ر تشته‌كێ هوين بخوازن هوين ل به‌راهییا خۆ دێ بينن.
ئه‌ڤه‌ مێڤاندارى وقه‌نجییه‌كه‌ ژ خـودايێ باش گونه‌هـ ژێبرێ دلۆڤانكار.
كه‌س ژ وى گۆتن باشتر نينه‌ يێ بۆ ته‌وحيدا خودێ وپه‌رستنا وى گازى كرى وكارێ چاك كرى، وگۆتى: هندى ئه‌زم ئه‌ز ژ وان موسلمانامه‌ يێن خۆ ئێخستينه‌ بن فه‌رمانا خودێ. وئه‌ڤ ئايه‌ته‌ به‌رێ مه‌ دده‌ته‌ هندێ كو ئه‌م بۆ خودێ گازى بكه‌ين، وبهايێ وان زانايان ژى به‌رچاڤ دكه‌ت يێن به‌رێ خه‌لكى دده‌نه‌ خودێ ل دويڤ وێ ڕێكێ يا موحه‌ممه‌د پێ هاتى.
وباشییا وان يێن باوه‌رى ب خودێ ئيناى، وخۆ ل سه‌ر شريعه‌تێ وى ڕاست كرى، وقه‌نجى د گه‌ل خه‌لكى كرين، وه‌كى خرابییا وان نابت يێن كوفر ب خودێ كرى وبێ ئه‌مرییا وى كرى، ونه‌خۆشى گه‌هاندينه‌ خه‌لكى. تو ب لێبۆرين ونه‌رم وحه‌ليمییا خۆ خرابییا وى پالده‌ يێ خرابى گه‌هاندییه‌ ته‌، وبه‌رانبه‌ر خرابییا وى تو باشییێ د گه‌ل بكه‌، ڤێجا ب ڤێ چه‌ندێ ئه‌وێ خرابى گه‌هاندییه‌ ته‌ ودوژمناتى د ناڤبه‌را ته‌ ووى دا هه‌ى دێ وه‌ لێ ئێت هه‌ر وه‌كى ئه‌و دۆسته‌كێ ته‌ يێ نێزيكه‌.
وهه‌ما به‌س ته‌وفيقا وان بۆ ڤى سالۆخه‌تێ باش دئێته‌دان يێن بێهنا خۆ ل سه‌ر وى تشتى فره‌هـ كرى يێ بۆ وان نه‌خۆش، وكوته‌كى ل خۆ كرى دا وى تشتى بكه‌ن يێ خودێ دڤێت، وهه‌ما به‌س ته‌وفيقا وى بۆ ڤێ چه‌ندێ دئێته‌دان يێ باره‌كا مه‌زن ژ خۆشییا دنيايێ وئاخره‌تێ بۆ هاتییه‌دان
وئه‌گه‌ر شه‌يتانى وه‌سواس ودودلی بۆ ته‌ چێكر وبه‌رێ ته‌ دا هندێ كو تو خرابییێ د گه‌ل وى بكه‌ى يێ خرابى گه‌هاندییه‌ ته‌، تو خۆ ب خودێ بپارێزه‌، هندى خودێ‌یه‌ ئه‌وه‌ يێ گوهـ ل خۆپاراستنا ته‌ دبت، يێ پڕزانا ب كارێ هه‌مى چێكرییێن خۆ.
و ل دويڤێك هاتنا شه‌ڤ وڕۆژان، وژێك جودابوونا ڕۆژ وهه‌يڤێ ژ ئايه‌تێن خودێ ونيشانێن يه‌كينى وشيانا وينه‌، وى ئه‌و بن ده‌ستى خۆ كرينه‌. هوين نه‌ بۆ ڕۆژێ ونه‌ بۆ هه‌يڤێ نه‌چنه‌ سوجدێ -چونكى ئه‌و دچێكرينه‌- وبۆ وى خودايى هه‌ڕنه‌ سوجدێ يێ ئه‌و ئافراندين، ئه‌گه‌ر هوين وى ب تنێ دپه‌رێسن.
ڤێجا ئه‌گه‌ر ڤان بوتپه‌رێسان خۆ ژ هندێ مه‌زنتر ديت كو بۆ خودێ بچنه‌ سوجدێ، هندى ئه‌و ملياكه‌تن يێن ل نك خودايێ ته‌ ئه‌و خۆ ژ وێ چه‌ندێ مه‌زنتر لێ ناكه‌ن، به‌لكى ئه‌و ته‌سبيحا خودێ دكه‌ن، و ب شه‌ڤ وڕۆژ ئه‌و وى ژ هه‌مى كێماسییان دپارێزن، وئه‌و ژ وێ چه‌ندێ ناوه‌ستيێن.
و ژ نيشانێن يه‌كينى وشيانا خودێ‌یه‌؛ كو تو عه‌ردى هشك وبێ شينكاتى دبينى، ڤێجا ئه‌گه‌ر مه‌ باران ب سه‌ردا ئينا خوارێ ژيان تێ دگه‌ڕيێت، وشينكاتى لێ شين دبت، وئه‌و بلند دبت، هندى ئه‌وه‌ يێ ئه‌ڤ عه‌رده‌ پشتى هشكبوونێ زێندى كرییه‌ڤه‌، دشێت خه‌لكى پشتى مرنێ زێندى بكه‌ت، هندى ئه‌وه‌ ئه‌و ل سه‌ر هه‌ر تشته‌كى يێ خودان شيانه‌.
هندى ئه‌ون يێن به‌رێ خۆ ژ حه‌قییێ وه‌ردگێڕن، وكوفرێ ب قورئانێ دكه‌ن ووه‌ربادانێ دئێخنێ، ئه‌و ل به‌ر مه‌ به‌رزه‌ نابن، به‌لكى ئه‌م ب وان دئاگه‌هدارين. ئه‌رێ ڤێجا ئه‌ڤه‌ يێ كو د ئاگرى دا دئێته‌ هاڤێتن چێتره‌، يان ئه‌وێ ڕۆژا قيامه‌تێ دئێت يێ پشت ڕاست ژ عه‌زابا خودێ، ويێ هێژاى خێرێ؟ ڤێجا چییا هه‌وه‌ بڤێت -گه‌لی كافران- هوين بكه‌ن، هندى خودێ‌یه‌ ب كريارێن هه‌وه‌ يێ بينه‌ر بوويه‌، تشته‌ك ژێ ل به‌ر وى به‌رزه‌ نابت، وئه‌و دێ هه‌وه‌ سه‌را جزا ده‌ت.
هندى ئه‌ون يێن كوفر ب قورئانێ كرى ده‌مێ ئه‌و بۆ وان هاتى ئه‌و دێ تێ چن ودێ ئێنه‌ عه‌زابدان، وهندى ئه‌ڤ قورئانه‌يه‌ كيتابه‌كا زال و ب بهايه‌، خودێ ئه‌و يا زال و ب بها كرى كو ئه‌و ژ گوهۆڕينێ پاراستى.
ژ چو لايان ڤه‌ نه‌حه‌قى ناگه‌هتێ وتشته‌ك وێ پويچ ناكه‌ت، ئينانه‌ خواره‌كه‌ ژ نك خودايێ كاربنه‌جهـ د ڕێڤه‌برنا كاروبارێن به‌نییێن خۆ دا، يێ هێژاى مه‌دحان.
ئه‌و تشته‌كى نابێژنه‌ ته‌ -ئه‌ى موحه‌ممه‌د- ژ وێ گۆتنێ پێڤه‌تر يا به‌رێ ملله‌تێن دى گۆتییه‌ پێغه‌مبه‌رێن خۆ، ڤێجا تو بێهنا خۆ ل سه‌ر نه‌خۆشییێ فره‌هـ بكه‌. هندى خودايێ ته‌يه‌ يێ خودان لێبورێنه‌ بۆ گونه‌هێن تۆبه‌كه‌ران، ويێ خودان عه‌زابه‌ بۆ وى يێ ڕژدییێ ل سه‌ر كوفرێ بكه‌ت.
وئه‌گه‌ر ئه‌ڤ قورئانه‌ مه‌ كربا قورئانه‌كا عه‌جه‌مى، بوتپه‌رێس دا بێژن: بلا ئايه‌تێن وێ هاتبانه‌ ئاشكه‌راكرن، دا ئه‌م تێ گه‌هشتباين، وئه‌رێ ما ئه‌ڤ قورئانه‌ يا عه‌جه‌مییه‌، وئه‌زمانێ وى يێ ئه‌و بۆ هاتى عه‌ره‌بییه‌؟ ئه‌ڤه‌ نابت. تو بێژه‌ وان: ئه‌ڤ قورئانه‌ بۆ وان يێن باوه‌رى ئيناى هيدايه‌تا ژ به‌رزه‌بوونێیه‌، وده‌رمانه‌ بۆ وان گومان ونه‌ساخییێن د سنگان دا هه‌ين، وئه‌وێن باوه‌رییێ ب قورئانێ نه‌ئينن گوهێن وان ژێ دكه‌ڕن، وئه‌و ل سه‌ر دلێن وان كۆراتییه‌، ئه‌و پێ ب هيدايه‌ت نائێن، ئه‌و بوتپه‌رێس وه‌كى وينه‌ يێ ژ جهه‌كێ دوير دئێته‌ گازيكرن، نه‌ وى گوهـ ل كه‌سێ دبت ونه‌ ئه‌و به‌رسڤا كه‌سێ دده‌ت.
و ب ڕاستى كانێ چاوا مه‌ قورئان بۆ ته‌ ئينايه‌ خوارێ وه‌سا مه‌ ته‌ورات بۆ مووساى ژى ئينابوو خوارێ، ڤێجا ملله‌تێ وى د ده‌ر حه‌قێ دا ژێك جودا بوون: هنده‌كان باوه‌رى پێ ئينا، وهنده‌كان دره‌و پێ كر. وئه‌گه‌ر نه‌ ژ به‌ر په‌يڤا خودايێ ته‌ با ئه‌وا بۆرى كو عه‌زابدانا ملله‌تێ ته‌ پاش بێخت، د گاڤێ دا حوكم د ناڤبه‌را وان دا دا ئێته‌كرن وكافر دا ئێنه‌ تێبرن، وهندى بوتپه‌رێسن د ده‌ر حه‌قا قورئانێ دا د گومانه‌كا گومان دانه‌.
هه‌چییێ چاكییه‌ك كر بت وگوهدارییا خودێ وپێغه‌مبه‌رێ وى كربت ئه‌وى خێرا كارێ وى بۆ وییه‌، وهه‌چییێ خرابى كر بت وبێ ئه‌مرییا خودێ وپێغه‌مبه‌رێ وى كربت گونه‌ها كارێ وى ل سه‌ر وى يه‌. وخودايێ ته‌ بۆ به‌نییان يێ پڕزۆردار نينه‌، نه‌ خێرێن وان كێم دكه‌ت ونه‌ خرابییێن وان زێده‌ دكه‌ت.
زانينا ده‌مێ قيامه‌تێ بۆ خودێ ب تنێ دزڤڕت، و ژ وى پێڤه‌تر كه‌س نزانت ئه‌و كه‌نگى دێ ڕابت، بێى زانينا وى كوليلكا به‌رهه‌مه‌كى ژ سۆلينا خۆ ده‌رناكه‌ڤت، ويه‌كا مێ تشته‌كى هل ناگرت، تشته‌ك ژ وێ ل به‌ر وى به‌رزه‌ نابت. وڕۆژا قيامه‌تێ ده‌مێ خودێ بۆ پاشڤه‌برن ودياركرنا دره‌وا بوتپه‌رێسان گازى وان دكه‌ت: كانێ ئه‌و شريكێن هه‌وه‌ د په‌رستنێ دا بۆ من ددانان؟ وان گۆت: نوكه‌ مه‌ ب ته‌ دا زانين ئه‌ڤرۆ كه‌سه‌ك ژ مه‌ نينه‌ شاهده‌يێ بده‌ت كو شريكه‌ك ته‌ هه‌يه‌.
وئه‌و شريكێن ڤان بوتپه‌رێسان په‌رستن بۆ دكر چوون وچو مفا نه‌گه‌هانده‌ وان، ووان باش زانى كو ئه‌ڤرۆ وان چو جهـ نينن ئه‌و ژ عه‌زابا خودێ بڕه‌ڤنێ.
مرۆڤ ژ داخوازكرنا خێرا دنيايێ ژ خودايێ خۆ ناوه‌ستيێت، وئه‌گه‌ر هه‌ژارى وته‌نگاڤییه‌ك ب سه‌ر دا هات ئه‌و ژ ڕه‌حما خودێ دێ بێ هيڤى بت، وهزرێن خه‌له‌ت دێ ژ خودايێ خۆ كه‌ت.
وئه‌گه‌ر پشتى ته‌نگاڤییێ مه‌ قه‌نجییه‌ك دا مرۆڤى ئه‌و شوكرا خودێ ناكه‌ت، به‌لكى د سه‌ر دا دچت ودبێژت: چونكى ئه‌ز يێ ژ هه‌ژيمه‌ له‌و ئه‌ڤه‌ گه‌هشته‌ من، وئه‌ز باوه‌ر ناكه‌م قيامه‌ت دێ ڕابت، وئه‌گه‌ر خۆ ئه‌و ڕاببت ژى وئه‌ز بزڤڕمه‌ نك خودايێ خۆ ژى، ئه‌و دێ به‌حه‌شتێ ده‌ته‌ من، ڤێجا سويند بت ڕۆژا قيامه‌تێ ئه‌م به‌حسێ كريارێن كافران يێن خراب بۆ وان بكه‌ين، وئه‌م ژ عه‌زابه‌كا دژوار ب وان بده‌ينه‌ تامكرن.
وئه‌گه‌ر مه‌ قه‌نجى د گه‌ل مرۆڤى كر ئه‌و دێ پشت ده‌ت وخۆ ژ قه‌بويلكرنا حه‌قییێ بلندتر بينت، وئه‌گه‌ر نه‌خۆشییه‌ك گه‌هشتێ ئه‌و گه‌له‌ك دوعايان دێ كه‌ت دا خودێ وێ نه‌خۆشییێ ژ سه‌ر لابده‌ت، مه‌عنا ل ته‌نگاڤییێ ئه‌و خودايێ خۆ دناست، و ل به‌رفره‌هییێ وى ناناست.
تو -ئه‌ى موحه‌ممه‌د- بێژه‌ ڤان بوتپه‌رێسان: هوين بێژنه‌ من ئه‌گه‌ر ئه‌ڤ قورئانه‌ ژ نك خودێ بت پاشى هه‌وه‌ كافرى پێ كر بت، كه‌س ژ هه‌وه‌ يێ به‌رزه‌تر نابت؛ چونكى هوين يێن د هه‌ڤڕكییه‌كا دوير ژ حه‌قییێ دا كو هه‌وه‌ كوفر ب قورئانێ كرى.
ئه‌م ئايه‌تێن خۆ د عه‌رد وعه‌سمانان دا وئه‌و تشێن مه‌زن يێن تێدا ڕوى دده‌ن دێ نيشا ڤان دره‌وپێكه‌ران ده‌ين، وئايه‌تێن خۆ يێن د نه‌فسێن وان ب خۆ ژى دا ژ تشتێن عه‌جێب دێ نيشا وان ده‌ين، حه‌تا ژ وان ئايه‌تان بۆ وان ئاشكه‌را دبت ئاشكه‌رابوونه‌كا بێ گومان كو قورئانا پيرۆز حه‌قییه‌ ووه‌حییا خودێ‌یه‌. ئه‌رێ وما شاهده‌يیا خودێ ل سه‌ر ڕاستییا قورئانێ ووى يێ قورئان بۆ هاتى تێرا وان ناكه‌ت؟ چونكى وى شاهده‌يى ب ڕاستگۆيیێ دايه‌، وئه‌و ل سه‌ر هه‌ر تشته‌كى شاهده‌، وچو شاهده‌يى ژ يا خودێ مه‌زنتر نينه‌.
نێ هندى ئه‌ڤ بوتپه‌رێسه‌نه‌ د مه‌سه‌لا ڕابوونا پشتى مرنێ دا د گومانه‌كا مه‌زن دانه‌. نێ هندى خودێ‌یه‌ ب زانين وشيانێ دۆرا ل هه‌ر تشته‌كى گرتى، تشته‌ك نه‌ ل عه‌ردى ونه‌ ل عه‌سمانى ل به‌ر وى به‌رزه‌ نابت.
(حـم) گۆتن ل سه‌ر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌.
(عسق)گۆتن ل سه‌ر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌.
كانێ چاوا خودێ ئه‌ڤ قورئانه‌ بۆ ته‌ ئينايه‌ خوارێ وه‌سا وى كيتاب وصوحوف بۆ پێغه‌مبه‌رێن به‌رى ته‌ ژى يێن ئيناينه‌ خوارێ، وئه‌و د تۆلڤه‌كرنا خۆ دا يێ زاله‌، و د گۆتن وكريارێن خۆ دا يێ كاربنه‌جهه‌.
هه‌ر تشته‌كێ ل عه‌سمانان وهه‌ر تشته‌كێ ل عه‌ردى بۆ خودێ ب تنێ‌یه‌، وئه‌و ب ذات وهێز وشيانا خۆڤه‌ يێ بلنده‌، ويێ مه‌زنه‌.
نێزيكه‌ ژ ترسێن خودێ دا عه‌سمان يه‌ك د سه‌ر يێ دى دا چڕچڕ ببن، وفريشته‌ ب سۆپاسییا خودايێ خۆ ته‌سبيحا وى دكه‌ن، وئه‌و وى ژ هه‌ر تشته‌كێ نه‌ بابه‌تى وى بت پاك دكه‌ن، وداخوازا ژێبرنا گونه‌هان بۆ هه‌ر يه‌كێ ل عه‌ردى ژ خودان باوه‌ران دكه‌ن. نێ هندى خودێ‌یه‌ باش گونه‌هـ ژێبرێ گونه‌هێن به‌نییێن خۆ يێن خودان بـاوه‌ره‌، ويێ دلۆڤانكاره‌ ب وان.
وئه‌وێن ژبلی خودێ هنده‌ك خوداوه‌ندێن دى بۆ خۆ داناين؛ دا ئه‌و وان بۆ خۆ بكه‌نه‌ سه‌ركار وپه‌رستنێ بۆ بكه‌ن، خودێ كارێن وان ل سه‌ر وان دهژمێرت ودپارێزت؛ دا ڕۆژا قيامه‌تێ ئه‌و وان پێ جزا بده‌ت، وتو ل سه‌ر وان وه‌كيل نينى كارێن وان بپارێزى، هه‌ما ب تنێ تو وان دترسينى، يا ته‌ گه‌هاندنه‌ وحسێبا وان ل سه‌ر مه‌يه‌.
وكانێ چاوا مه‌ وه‌حى بۆ پێغه‌مبه‌رێن به‌رى ته‌ هنارتییه‌ وه‌سا مه‌ قورئانه‌كا عه‌ره‌بى بۆ ته‌ ژى ب وه‌حى هنارتییه‌؛ دا تو خه‌لكێ (مه‌كه‌هێ) وهه‌مى مرۆڤێن دى يێن ل دۆر وبه‌رێن وان بترسينى، ودا تو وان ژ ڕۆژا كۆمبوونێ، كو ڕۆژا قيامه‌تێیه‌، يا چو گومان د هاتنا وێ دا نه‌هه‌ين بترسينى. وێ ڕۆژێ مرۆڤ دبنه‌ دو ده‌سته‌ك: ده‌سته‌كه‌ك يا د به‌حه‌شتێ دا، وئه‌ڤه‌ ئه‌ون يێن باوه‌رى ب خودێ ئيناى ودويكه‌فتنا وى تشتى كرى يێ موحه‌ممه‌د پێ هاتى، وده‌سته‌كه‌ك يا د ئاگرێ هلكرى دا، وئه‌ڤه‌ ئه‌ون يێن كوفر كر.
وئه‌گه‌ر خودێ ڤيابا به‌نییێن خۆ هه‌مییان ل سه‌ر هيدايه‌تێ كۆم بكه‌ت ووان بكه‌ته‌ يه‌ك دين وئوممه‌ت ئه‌و دا وێ كه‌ت، به‌لێ وى ڤيا دلۆڤانییا خۆ ب سه‌ر وى دا بينت يێ وى بڤێت ژ چێكرییێن خۆ. وئه‌وێن ب شركێ زۆردارى ل خۆ كرى وان چو سه‌ركار نابن ڕۆژا قيامه‌تێ كارێ وان ب ڕێڤه‌ ببه‌ن، ووان چو پشته‌ڤان ژى نابن وان ژ عه‌زابا خودێ بپارێزن.
به‌لكى ڤان بوتپه‌رێسان ژبلی خودێ هنده‌ك سه‌ركار بۆ خۆ دانان وخۆ هێلانه‌ ب هيڤییا وان ڤه‌، وخودێ ب تنێ سه‌ركاره‌ يێ كو دڤێت به‌نییێ وى گوهدارى وپه‌رستنا وى ب تنێ بكه‌ن، وئه‌و سه‌ركارییا به‌نییێن خۆ يێن خودان باوه‌ر دكه‌ت كو وان ژ تارییان ده‌ردئێخته‌ ڕۆناهییێ وئه‌و د هه‌مى كارێن وان دا هاريكارییا وان دكه‌ت، وئه‌و ل قيامه‌تێ مرییان زێندى دكه‌ته‌ڤه‌، وئه‌و ل سه‌ر هه‌ر تشته‌كى يێ خودان شيانه‌.
وهه‌ر تشته‌كێ هوين -گه‌لی مرۆڤان- تێدا ژێك جودا بوون ژ كارێ دينێ خۆ هوين حوكمێ وى بۆ خودێ د كيتابا وى وسوننه‌تا پێغه‌مبه‌رێ وى دا بزڤڕينن. ئه‌وه‌ ئه‌للاهـ خودايێ من وخودايێ هه‌وه‌، من د هه‌مى كارێن خۆ دا خۆ هێلايه‌ ب هيڤییا وى ڤه‌، و د هه‌مى كارێن خۆ دا ئه‌ز دێ ل وى زڤڕم.
خودێ‌یه‌ ب شيان وكاربنه‌جهییا خۆ عه‌سمان وعه‌رد ئافراندين، ئه‌وه‌ يێ ژ هه‌وه‌ ب خۆ جۆته‌ك (يێ نێر ويێ مێ) بۆ هه‌وه‌ داى؛ دا هوين ل نك ئاكنجى ببن، ووى ژ حه‌يوانان ژى جۆته‌ك (يێ نێر ويێ مێ) بۆ هه‌وه‌ دا، ئه‌و ب وێ چه‌ندێ هه‌وه‌ زێده‌ دكه‌ت، تشته‌ك ژ چێكرییێن وى وه‌كى وى نينه‌، نه‌ د ذاتێ وى دا نه‌ د ناڤ وسالۆخه‌ت وكريارێن وى دا؛ چونكى ناڤێن وى هه‌مى دباشن، وسالۆخه‌تێن وى هه‌مى دپێكهاتى ومه‌زنن، ووى ب كريارێن خۆ -بێ هه‌ڤپشك- چێكرییێن خۆ يێن مه‌زن هه‌مى ئافراندينه‌، وئه‌وه‌ گوهدێرێ بينه‌ر، تشته‌ك ژ گۆتن وكريارێن به‌نییێن وى ل وى به‌رزه‌ نابت، وئه‌و دێ وان سه‌را جزا ده‌ت.
ملكێ عه‌سمانان وعه‌ردى يێ وییه‌، وكليلێن ڕه‌حمێ وڕزقى د ده‌ستێ وى دانه‌، هه‌چییێ وى بڤێت ژ به‌نییێن خۆ ئه‌و ڕزقێ وى به‌رفره‌هـ دكه‌ت، وهه‌چییێ وى بڤێت ئه‌و ڕزقى لێ به‌رته‌نگ دكه‌ت، هندى ئه‌وه‌ ئه‌و ب هه‌ر تشته‌كى يێ پڕزانايه‌.
ژ وى دينێ مه‌ بۆ ته‌ -ئه‌ى موحه‌ممه‌د- ئينايه‌ خوارێ، خودێ ئه‌و شريعه‌ت بۆ هه‌وه ‌-گه‌لی مرۆڤان- دانايه‌ يێ وى شيره‌ت پێ ل نووحى كرى كو بگه‌هينته‌ خه‌لكى ونيشا وان بده‌ت، ويێ مه‌ شيره‌ت پێ ل ئيبراهيم ومووساى وعيساى كرى (وئه‌ڤ هه‌ر پێنجه‌ پێغه‌مبه‌رێن ئولولعه‌زمن) كو هوين ب ته‌وحيدێ وگوهدارى وپه‌رستنا خودێ ب تنێ دينى ب جهـ بينن، وهوين د وى دينى دا يێ من فه‌رمان پێ ل هه‌وه‌ كرى ژێك جودا نه‌بن، ئه‌و ته‌وحيد وئيخلاصا تو به‌رێ بوتپه‌رێسان دده‌يێ ل به‌ر وان تشته‌كێ مه‌زنه‌، خودێ وى بۆ ته‌وحيدێ هل دبژێرت يێ وى بڤێت ژ به‌نییێن خۆ، وته‌وفيقا وى بۆ چاكییێ دده‌ت يێ ل وى بزڤڕت.
وبوتپه‌رێس د دينێن خۆ دا ژێك جودا نه‌بووبوون به‌رى زانين بۆ وان بێت وچو هێجه‌ت بۆ وان نه‌مينن، وژبلی ڕكدارى وزێده‌گاڤییێ تشته‌كێ دى نه‌بوو به‌رێ وان دايه‌ ڤێ چه‌ندێ، وئه‌گه‌ر ژ به‌ر وێ په‌يڤێ نه‌بايه‌ يا خودايێ ته‌ داى كو حه‌تا ده‌مه‌كێ ده‌سنيشانكرى كو ڕۆژا قيامه‌تێیه‌ عه‌زابێ ژ وان پاشڤه‌ ببه‌ت، دا حوكم د ناڤبه‌را وان دا ئێته‌كرن ودا له‌ز ل عه‌زابدانا كافران ئێته‌كرن. وهندى ئه‌ون يێن ميراتگرییا ته‌وراتێ وئنجيلی كرى -پشتى ڤان يێن كو د حه‌قییێ دا ژێك جودابووين- د دينى وباوه‌رییێ دا هند ب گومانن كو دودل ببن وبكه‌ڤنه‌ ژێك جودابوونه‌كا كرێت.
ڤێجا تو به‌نییێن خودێ بۆ وى دينێ ڕاست گازى بكه‌ يێ خودێ بۆ پێغه‌مبه‌رێن خۆ داناى وشيره‌ت پێ لێ كرى، وتو وه‌سا خۆ ڕاست بكه‌ وه‌كى خودێ فه‌رمان پێ ل ته‌ كرى، وتو دويكه‌فتنا دلچوونێن وان نه‌كه‌، وبێژه‌: من باوه‌رى ب وان هه‌مى كيتابان ئينايه‌ يێن ژ عه‌سمانى هاتين، وخودايێ من فه‌رمان ل من كرییه‌ كو ئه‌ز د حوكمى دا دادییێ د ناڤبه‌را هه‌وه‌ دا بكه‌م، ئه‌للاهـ خودايێ مه‌ وهه‌وه‌يه‌، خێرا كريارێن مه‌ يێن چاك بۆ مه‌يه‌، وجزايێ كريارێن هه‌وه‌ يێن خراب بۆ هه‌وه‌يه‌، پشتى حه‌قى ئاشكه‌را بووى چو هه‌ڤڕكى د ناڤبه‌را مه‌ وهه‌وه‌ دا نينه‌، ڕۆژا قيامه‌تێ خودێ مه‌ وهه‌وه‌ دێ كۆم كه‌ت، وئه‌و دێ ب حه‌قییێ حوكمى د ناڤبه‌را مه‌ وهه‌وه‌ دا كه‌ت يێ ئه‌م تێدا ژێك جودا بووين، وزڤڕين بۆ نك وییه‌.
وئه‌وێن هه‌ڤڕكییێ د ده‌رحه‌قا وى دينێ خودێ دا دكه‌ن يێ من موحه‌ممه‌د -سلاڤ لێ بن- پێ هنارتى، پشتى مرۆڤ د به‌رسڤا وى هاتين وخۆ ب ده‌ست ڤه‌ به‌رداى، هێجه‌ت وهه‌ڤڕكییا وان يا ژ خۆيه‌ وئه‌و ل نك خودايێ وان ب چو ناچت، و د دنيايێ دا غه‌زه‌با خودێ ل سه‌ر وان هه‌يه‌، و ل ئاخره‌تێ عه‌زابه‌كا دژوار، كو عه‌زابا ئاگرییه‌، بۆ وان هه‌يه‌.
خودێ‌یه‌ قورئان وكيتابێن دى ژى ب حه‌قییێ ئيناينه‌ خوارێ، ووى ته‌رازى ژى كو دادییه‌ ئينا خوارێ؛ دا حوكم ب دورستى پێ د ناڤ خه‌لكى دا بێته‌كرن. وتو چ دزانى به‌لكى قيامه‌ت يا نێزيك بت؟
ئه‌وێن باوه‌رییێ ب قيامه‌تێ نه‌ئينن بۆ تڕانه‌پێكرن له‌زێ ل هاتنا وێ دكه‌ن، وئه‌وێن باوه‌رى پێ ئيناى ژ هاتنا وێ ب ترسن، وئه‌و دزانن كو ئه‌و ڕاستییه‌كا بێ گومانه‌. نێ هندى ئه‌ون يێن هه‌ڤڕكییێ د مه‌سه‌لا هاتنا قيامه‌تێ دا دكه‌ن ئه‌و د به‌رزه‌بوونه‌كا دوير ژ حه‌قییێ دانه‌.
خودێ ب به‌نییێن خۆ يێ هووربينه‌، يێ وى بڤێت ئه‌و ڕزقى لێ به‌رفره‌هـ دكه‌ت، ويێ وى بڤێت ئه‌و وى لێ به‌رته‌نگ دكه‌ت ل دويڤ حكمه‌ته‌كا ئه‌و پێ دزانت، وئه‌وه‌ هێزدارێ هێز هه‌مى يا وى، يێ زال د تۆلڤه‌كرنا خۆ دا.
هه‌چییێ ب كارێ خۆ خێرا ئاخره‌تێ بخوازت وحه‌قێ خودێ ژ سه‌ر خۆ ڕاكه‌ت ومالی د ڕێكا دينى دا خه‌رج بكه‌ت، ئه‌م دێ به‌ره‌كه‌تێ بۆ وى هاڤێينه‌ كارێ وى يێ باش، ودێ خێرێن باشییا وى بۆ وى ده‌هـ جاركى زێده‌ كه‌ين وهێشتا زێده‌تر ژى بۆ وى يێ مه‌ بڤێت، وهه‌چییێ ب كارێ خۆ داخوازا دنيايێ ب تنێ بكه‌ت، ئه‌م دێ وێ ژێ ده‌ينێ يا مه‌ بۆ وى كرییه‌ پشك وبار، و ل ئاخره‌تێ تشته‌ك بۆ وى نابت.
يان ئه‌رێ ما ڤان بوتپه‌رێسان د شرك وسه‌رداچوونا خۆ دا هنده‌ك هه‌ڤپشك هه‌نه‌ وى تشتێ خودێ ده‌ستويرى پێ نه‌داى ژ دينى وشركێ بۆ وان ددانان؟ وئه‌گه‌ر ژ به‌ر قه‌ده‌را خودێ نه‌بايه‌ كو وى حه‌زكرییه‌ ئه‌و وان پاشڤه‌ بهێلت، وله‌زێ ل عه‌زابدانا وان د دنيايێ دا نه‌كه‌ت، دا حوكم ب پێشخستنا عه‌زابێ د ناڤبه‌را وان دا ئێته‌ پێك ئينان. وهندى ئه‌ون يێن كوفر ب خودێ كرى ڕۆژا قيامه‌تێ عه‌زابه‌كا ب ئێش ونه‌خۆش بۆ وان هه‌يه‌.
تو -ئه‌ى موحه‌ممه‌د- ڕۆژا قيامه‌تێ دێ كافران بينى ژ به‌ر كارێن خراب يێن وان د دنيايێ دا كرين ئه‌و ژ جزادانێ دترسن، وعه‌زاب دێ ب سه‌ر وان دا ئێت، ووان بڤێت نه‌ڤێت ئه‌و دێ تام كه‌نێ. وئه‌وێن باوه‌رى ب خودێ ئيناى وگوهدارییا وى كرى د باغ وبيستانێن به‌حه‌شتێ و د قه‌سر وخۆشییان دانه‌، تشتێ دلێ وان بخوازت بۆ وان ل نك خودايێ وان هه‌يه‌، ئه‌و قه‌نجى وقه‌درێ هه‌ يێ خودێ دايه‌ وان ئه‌و قه‌نجییه‌ وسه‌راتییه‌ يا نه‌ئێته‌ سالۆخدان، و ژ به‌ر مه‌زنییا وێ عه‌قل ناگه‌هتێ.
ئه‌وا هه‌ يا من به‌حس بۆ هه‌وه‌ ژێ كرى -گه‌لی مرۆڤان- ژ وێ خۆشى وقه‌درگرتنا ل ئاخره‌تێ هه‌ى ئه‌و مزگينییه‌ يا خودێ دده‌ته‌ وان به‌نییێن خۆ يێن ل دنيايێ باوه‌رى ب وى ئيناى وگوهدارییا وى كرى. تو -ئه‌ى موحه‌ممه‌د- بێژه‌ وان يێن ژ قيامه‌تێ ب گومان ژ بوتپه‌رێسێن ملله‌تێ ته‌: سه‌را وێ گازییا حه‌ق يا ئه‌ز بۆ هه‌وه‌ پێ هاتيم وبه‌رێ هه‌وه‌ دده‌مێ ئه‌ز پسيارا تشته‌كى ژ مالێ هه‌وه‌ ژ هه‌وه‌ ناكه‌م، ب تنێ من دڤێت هوين مرۆڤاينییا من وخۆ بپارێزن. وهه‌چییێ باشییه‌كێ ب ده‌ست خۆ ڤه‌ بينت ئه‌م وێ باشییێ ده‌هـ قات به‌لكى پتر ژى دێ بۆ وى زێده‌ كه‌ين. هندى خودێ‌یه‌ باش گونه‌هـ ژێـبره‌ بۆ به‌نییێن خۆ، وشوكرادارێ باشییێن وانه‌.
يان ئه‌ڤ بوتپه‌رێسه‌ دبێژن: موحه‌ممه‌دى دره‌و ژ كيسێ خودێ كرییه‌، وئه‌وا ئه‌و بۆ مه‌ دخوينت وى ژ نك خۆ چێكرییه‌؟ ڤێجا ئه‌گه‌ر ته‌ وه‌ كر وخودێ بڤێت دێ خه‌تمێ ل دلێ ته‌ ده‌ت وخودێ نه‌حه‌قییێ دبه‌ت وپويچ دكه‌ت، وئه‌و ب په‌يڤێن خۆ يێن نه‌ئێنه‌ گوهاڕتن و ب سۆزا خۆ يا ڕاست حه‌قییێ بنه‌جهـ دكه‌ت. هندى خودێ‌یه‌ يێ پڕزانايه‌ ب وى تشتێ د دلێن به‌نییێن وى دا.
وخودايێ پاك وبلنده‌ تۆبا به‌نییێن خۆ وه‌ردگرت ده‌مێ ئه‌و ل ته‌وحيد وگوهدارییا وى دزڤڕن، وئه‌و ل گونه‌هان دبۆرت، وئه‌و دزانت كانێ هوين چ باشى وخرابییان دكه‌ن.
وئه‌وێن باوه‌رى ئيناى ئه‌و د به‌رسڤا خودايێ خۆ دئێن وفه‌رمانا وى ب جهـ دئينن، وخودێ ژ قه‌نجییا خۆ خێرێ ل وان زێده‌ دكه‌ت. وئه‌وێن كوفر كرى عه‌زابه‌كا ب ئێش ودژوار بۆ وان ل ڕۆژا قيامه‌تێ هه‌يه‌.
وئه‌گه‌ر خودێ ڕزق بۆ به‌نییێن خۆ به‌رفره‌هـ كربا، ئه‌و دا هێڕبن وخرابكارییێ د عه‌ردى دا كه‌ن، وهنده‌ك ژ وان دا زێده‌گاڤییێ ل سه‌ر هنده‌كان كه‌ن، به‌لێ خودێ هند ڕزقى دده‌ته‌ وان هندى تێرا وان بكه‌ت. هندى ئه‌وه‌ ئه‌و ب تشێ كێر به‌نییێن وى بێت يێ شاره‌زايه‌، و ب ڕێڤه‌برنا كاروبارێ وان يێ بينه‌ره‌.
وخودێ ب تنێ‌یه‌ بارانێ ژ عه‌سمانى دئينته‌ خوارێ، وپێ د هه‌وارا خه‌لكى دئێت پشتى كو ئه‌و ژ هاتنا وێ بێ هيڤى بووين، وئه‌و دلۆڤانییا خۆ د ناڤ چێكرییان دا به‌لاڤ دكه‌ت، وبارانێ بۆ وان هه‌مییان دئينته‌ خوارێ، وئه‌وه‌ خودان يێ كو ب قه‌نجى وباشییا خۆ سه‌ركارییا به‌نییێن خۆ دكه‌ت، يێ د كارێ خۆ دا هێژاى مه‌دحان.
وئافراندنا عه‌سمانان وعه‌ردى يا بێ وێنه‌، وبه‌لاڤكرنا گه‌له‌ك ڕه‌نگێن خودان رحان د ناڤ هه‌ر دووان دا ژ نيشانێن ئاشكه‌رانه‌ ل سه‌ر مه‌زنى وشيانا وى، وئه‌و ل سه‌ر كۆمكرنا چێكرییان يا پشتى مرنا وان -ئه‌گه‌ر وى ڤيا- يێ خودان شيانه.
وهه‌ر به‌لا وگرفتارییه‌كا بێته‌ سه‌رێ هه‌وه‌ چ د دينێ هه‌وه‌ دا بت چ د دنيايا هه‌وه‌ دا بت -گه‌لی مرۆڤان- ئه‌و ژ به‌ر وان گونه‌هانه‌ يێن هه‌وه‌ كرين، وخودايێ هه‌وه‌ گه‌له‌ك گونه‌هان بۆ هه‌وه‌ ژێ دبه‌ت، وسه‌را وان ل هه‌وه‌ ناگرت.
وهوين -ئه‌ى گه‌لی مرۆڤان- نه‌شێن خودێ بێزار بكه‌ن و ژ بن ده‌سهه‌لاتا وى ده‌ركه‌ڤن، وژبلی وى هه‌وه‌ چو سه‌ركار نينن كارێ هه‌وه‌ ب ڕێڤه‌ ببه‌ن، ومفاى بگه‌هيننه‌ هه‌وه‌، يان پشته‌ڤانه‌ك هاريكارییا هه‌وه‌ بكه‌ت وخرابییێ ژ هه‌وه‌ پاشڤه‌ لێ بده‌ت.
وئه‌و گه‌مییێن مه‌زن يێن وه‌كى چيايان د ده‌ريايێ دا دچن ژ نيشانێن مه‌زنییا وينه‌.
ئه‌گه‌ر بڤێت دێ باى ڕاوه‌ستينت، ڤێجا ئه‌و گه‌مى ل سه‌ر پشتا ده‌ريايێ دێ ڕاوه‌ستايى مينن ونه‌شێن ب ڕێڤه‌ بچن، د چوون وڕاوه‌ستانا ڤان گه‌مییان دا ئايه‌ت وهێجه‌تێن ئاشكه‌را بۆ هه‌ر يه‌كێ گه‌له‌ك بێهنفره‌هـ، ويێ گه‌له‌ك شوكردار هه‌نه‌.
يان ئه‌و ژ به‌ر خرابییا خه‌لكێ وان گه‌مییان دێ وان نقۆ كه‌ت، وئه‌و ل گه‌له‌ك گونه‌هان دبۆرت ژى وخودانان سه‌را جزا ناده‌ت.
وئه‌وێن ژ نه‌حه‌قى هه‌ڤڕكییێ د ئايه‌تێن مه‌ يێن ئاشكه‌را دا دكه‌ن ئه‌و دزانن كو وان چو جهێن ڕه‌ڤێ نينن ئه‌و ژ عه‌زابا خودێ بڕه‌ڤنێ، ئه‌گه‌ر وى ڤيا وان عه‌زاب بده‌ت سه‌را گونه‌هـ وكوفرا وان.
ڤێجا هه‌ر تشته‌كێ بۆ هه‌وه‌ هاتییه‌دان ژ مال وعه‌يالی وتشتێن دى خۆشییا ژينا دنيايێ‌یه‌، زوى دێ چت ونامينت، وئه‌و تشتێ ل نك خودێ هه‌ى ژ خۆشییا به‌حه‌شتێ چێتر وبه‌رده‌وامتره‌ بۆ وان يێن باوه‌رى ئيناى، وخۆ دهێلنه‌ ب هيڤییا خودايێ خۆ ڤه‌.
وئه‌وێن خۆ ژ وان گونه‌هێن مه‌زن دده‌نه‌ پاش يێن خودێ ئه‌و ژێ داينه‌ پاش، وخۆ ژ گونه‌هێن كرێت وپيس دده‌نه‌ پاش، وئه‌گه‌ر كه‌ربێن وان ڤه‌بوون ل وان یێن نه‌خۆشى گه‌هاندیێ دبۆرن.
وئه‌وێن د به‌رسڤا خودايێ خۆ هاتين ده‌مى وى ئه‌و بۆ ته‌وحيدا خۆ گازى كرين، و ب دورستى ب كرنا نڤێژێن فه‌ر ڕابووين، وئه‌گه‌ر وان ڤيا ب كاره‌كى ڕاببن مشێوره‌تێ د گه‌ل يه‌ك ودو دكه‌ن، و ژ وى مالێ مه‌ دايێ ئه‌و خێران دده‌ن.
وئه‌وێن ئه‌گه‌ر كه‌سه‌كى ته‌عدايى لێ كر ئه‌و تۆلا خۆ ژێ دستينن بێى كو زۆردارییێ بكه‌ن، وئه‌گه‌ر ئه‌و صه‌برێ بكێشن دويماهییا صه‌برا وان دێ خێر تێدا هه‌بت.
وجزايێ خرابییا خرابكارى ئه‌وه‌ ب كاره‌كێ وه‌كى يێ وى تۆل ژێ بێته‌ ستاندن، وهه‌چییێ ل خرابكارى ببۆرت، وتۆلا خۆ ژێ ڤه‌نه‌كه‌ت، وبۆ كنارێ خودێ د ناڤبه‌را خۆ ووى دا چاك بكه‌ت، خێرا كارێ وى ل سه‌ر خودێ‌یه‌. هـنـدى خودێ‌یه‌ حـه‌ز ژ وان زۆرداران ناكه‌ت يێن ته‌عدايییێ ل خه‌لكى دكه‌ن وخرابییێ دگه‌هـيـنـنـێ.
وهه‌چییێ تۆلا خۆ ژ وى ڤه‌كه‌ت يێ زۆردارى لێ كرى چو ل سه‌ر وى نينه‌.
هه‌ما لۆمه‌ ولێگرتن ل سه‌ر وانه‌ يێن ژ بێ به‌ختى وزۆردارى ته‌عدايییێ ل مرۆڤان دكه‌ن، وپێ ل وان توخويبان ددانن يێن خودێ بۆ وان داناين و ب ناڤ حه‌رامییێ ڤه‌ دچن، ڤێجا بێ حه‌ق خرابكارییێ د عه‌ردى دا دكه‌ن، ئه‌وان عـه‌زابـه‌كـا ب ئێش بۆ هه‌يه‌.
هه‌چییێ صه‌برێ ل سه‌ر نه‌خۆشییێ بكێشت وخرابییێ ڤه‌شێرت، هندى ئه‌و چه‌نده‌يه‌ ئه‌و ژ كارێن موكمه‌ يێن مه‌دحێن خودانى سه‌را دئێنه‌كرن ويێن خودێ فه‌رمان پێ كرى، وخێره‌كا مه‌زن بۆ داناى.
وهه‌چییێ خودێ به‌رێ وى -ژ به‌ر زۆردارییا وى- ژ ڕێكا ڕاست وه‌رگێڕابت وى چو پشته‌ڤان نابن به‌رێ وى بده‌نه‌ ڕێكا ڕاست. وتو -ئه‌ى موحه‌ممه‌د، ل قيامه‌تێ- دێ وان كافران يێن باوه‌رى ب خودايێ خۆ نه‌ئيناى بينى ده‌مێ ئه‌و عه‌زابێ دبينن دبێژنه‌ خودايێ خۆ: ئه‌رێ ڕێكه‌ك بۆ مه‌ هه‌يه‌ ئه‌م پێ بزڤڕينه‌ دنيايێ؛ دا كارى ب فه‌رمانا ته‌ بكه‌ين؟ وئه‌و داخواز بۆ وان ب جهـ نائێت.
وتو -ئه‌ى موحه‌ممه‌د- دێ ڤان زۆرداران بينى ئه‌و ب ڕه‌زيلی وسه‌رشۆڕى ڤه‌ دێ ل سه‌ر ئاگرى ئێنه‌ پێشكێشكرن ب چاڤه‌كێ شكه‌ستى ڤه ‌-ژ به‌ر ترس وشه‌رمزارییێ- ئه‌و به‌رێ خۆ دده‌نه‌ ئاگرى. وئه‌وێن باوه‌رى ب خودێ وپێغه‌مبه‌رێ وى ئيناى ده‌مێ وێ زيانێ دبينن يا كو ب سه‌رێ كافران هاتى ئه‌و د به‌حه‌شتێ دا دبێژن: ب ڕاستى يێن زيانكار ئه‌ون يێن ڕۆژا قيامه‌تێ خۆ ومرۆڤێن ب زيان داين كو چووينه‌ ئاگرى. نێ هندى زۆردارن -ڕۆژا قيامه‌تێ- د عه‌زابه‌كا به‌رده‌وام دانه‌، نه‌ ئه‌و ژ وان دئێته‌ ڤه‌بڕين ونه‌ ب دويماهى دئێت.
وده‌مێ خودێ ل ڕۆژا قيامه‌تێ ڤان كافران عه‌زاب دده‌ت وان چو سه‌ركار وپشته‌ڤان نابن عه‌زابا خودێ ژ وان پاشڤه‌ببه‌ن. وهه‌چییێ خودێ -ژ به‌ر كوفر وزۆردارییا وى- وى به‌رزه‌ بكه‌ت، چو ڕێك بۆ وى نابن ل دنيايێ وى بگه‌هيننه‌ حه‌قییێ، و ل ئاخره‌تێ وى بگه‌هيننه‌ به‌حه‌شتێ؛ چونكى ڕێكێن ڕزگاربوونێ هه‌مى ل به‌ر وى دگرتينه‌، وهـيـدايه‌ت وبـه‌رزه‌كرن ب ده‌ستێ خودێ ب تنێ‌یه‌.
هوين -ئه‌ى گه‌لی كافران- ب باوه‌رى ئينان وگوهدارییێ د به‌رسڤا خودايێ خۆ وه‌رن به‌رى كو ڕۆژا قيامه‌تێ بێت، ئه‌و ڕۆژا كه‌س نه‌شێت بزڤڕينت، وێ ڕۆژێ هه‌وه‌ چو جهـ نابن هوين بڕه‌ڤنێ وخۆ لێ ڤه‌شێرن و ژ عه‌زابێ بپارێزن. وئه‌ڤ ئايه‌ته‌ هندێ دگه‌هينت كو دڤێت مرۆڤ له‌زێ د كرنا باشییان دا بكه‌ت، ونه‌بێژت پاشى، چونكى خرابییێن مه‌زن د گيرۆكرنێ دا هه‌نه‌.
ڤێجا ئه‌گه‌ر ڤان بوتپه‌رێسان پشت دا باوه‌رییا ب خـــودێ مــه‌ تـو -ئه‌ى موحه‌ممه‌د- بۆ وان نه‌هنارتى دا كريارێن وان بهژمێرى حه‌تا تو حسێبێ سه‌را د گه‌ل وان بكه‌ى، ژ گه‌هاندنێ پێڤه‌تر چو ل سه‌ر ته‌ نينه‌. وهندى ئه‌مين ئه‌گه‌ر مه‌ ژ دلۆڤانییا خۆ به‌رفره‌هى وده‌وله‌مه‌ندى دا مرۆڤى، كه‌يفا وى دێ پێ ئێت، وئه‌گه‌ر -ژ به‌ر گونه‌هێن وان كرين- خرابییه‌كا وه‌كى هه‌ژارییێ ونساخییێ گه‌هشتێ، هندى مرۆڤه‌ يێ قه‌نجى ڤه‌شێره‌، نه‌خۆشییان دهژمێت، وقه‌نجییان ژ بير دكه‌ت.
ملكێ عه‌سمانان وعه‌ردى وهه‌ر تشته‌كێ د ناڤبه‌رێ دا يێ خودێ‌یه‌، تشتێ وى بڤێت ژ چێكرییان ئه‌و دئافرينت، يێ وى بڤێت ژ به‌نییێن خۆ ئه‌و كچان ب تنێ دده‌تێ، ويێ وى بڤێت ئه‌و كوڕان ب تنێ دده‌تێ.
ويێ وى بڤێت ژ مرۆڤان ئه‌و كوڕ وكچان دده‌تێ، ويێ وى بڤێت ئه‌و دوونده‌هێ ناده‌تێ ودهێلته‌ بێ عه‌يال، ئه‌و يێ خودان شيانه‌ ل سه‌ر ئافراندنا تشتێ وى بڤێت، تشته‌ك نينه‌ وى بێزار بكه‌ت.
ونه‌بوويه‌ بۆ مرۆڤه‌كى ژ دوونده‌ها ئاده‌مى كو خودێ د گه‌ل وى باخڤت ب ڕێكا وێ وه‌حییێ نه‌بت يا ئه‌و بۆ دهنێرت، يان ل پشت په‌رده‌يه‌كى د گه‌ل باخڤت، وه‌كى د گه‌ل مووساى ئاخفتى، يان قاصده‌كى بهنێرته‌ نك وه‌كى وى جبريل -سلاڤ لێ بن- هنارتییه‌ نك پێغه‌مبه‌ران، ڤێجا ئه‌و ب ئانه‌هییا خودێ وێ وه‌حییێ بۆ دئينت يا خودێ ڤياى، هندى خودێ‌یه‌ ب خۆ وناڤ وسالۆخه‌ت وكريارێن خۆڤه‌ يێ بلنده‌، هه‌مى چێكرى بن ده‌ستى وينه‌، و د ڕێڤه‌برنا كارێن به‌نییێن خۆ دا ئه‌و يێ كاربنه‌جهه‌. وئه‌ڤ ئايه‌ته‌ سالۆخه‌تێ ئاخفتنێ بۆ خودێ ده‌سنيشان دكه‌ت ب ڕه‌نگه‌كێ هه‌ژى مه‌زنییا وى بت.
وكانێ چاوا مه‌ وه‌حى بۆ پێغه‌مبه‌رێن به‌رى ته‌ هنارتبوو -ئه‌ى موحه‌ممه‌د- وه‌سا مه‌ قورئانه‌ك ژ نك خۆ بۆ ته‌ ب وه‌حى هنارت، به‌رى وێ ته‌ نه‌دزانى كيتابێن به‌رێ چنه‌ وباوه‌رى وشريعه‌تێن خودايى چنه‌، به‌لێ مه‌ قورئان بۆ مرۆڤان كره‌ ڕۆناهییه‌ك ئه‌م به‌رێ وى پێ دده‌ينه‌ ڕێكا ڕاست يێ مه‌ بڤێت ژ به‌نییێن خۆ. وهندى تويى -ئه‌ى موحه‌ممه‌د- تو ب ئانه‌هییا خودێ ڕێكه‌كا ڕاست -كو ئيسلامه‌- نيشا خه‌لكى دده‌ى.
ڕێكا وى خودايى يێ هه‌ر تشته‌كێ ل عه‌سمانان وعه‌ردى ملكى وى، چو هه‌ڤپشك بۆ وى د وێ چه‌ندێ دا نينن، گه‌لی  مرۆڤان نێ كارێن هه‌وه‌ هه‌مى يێن باش ويێن خراب بۆ نك وى دزڤڕن، ڤێجا ئه‌و جزايێ هه‌ر يه‌كى ل دويڤ كارێ وى دده‌تێ.
(حم) ل ده‌سپێكا سووره‌تا به‌قه‌ره‌ به‌حس ژ ڤان حه‌رفێن كه‌ركرى هاتییه‌كرن.
خودێ سويند ب وێ قورئانێ خوارییه‌ يا كو په‌يڤ وڕامانێن وێ دئاشكه‌را.
هندى ئه‌مين مه‌ قورئان ب زمانێ عه‌ره‌بان بۆ موحه‌ممه‌دى -سلاڤ لێ بن- ئينا خوارێ؛ دا به‌لكى هوين تێ بگه‌هن وهزرێن خۆ د ڕامان وده‌ليلێن وێ دا بكه‌ن.
وهندى ئـه‌وه‌ ئـه‌و د لـه‌وحێ پاراستى دا ل نك مه‌ د بها وپيرۆزییا خۆ دا يا بلنده‌، ويا موكمه‌ چو خه‌له‌تى وهه‌ڤدژى تێدا نينن.
ئه‌رێ ڤێجا ما ئه‌م دێ پشت دده‌ينه‌ هه‌وه‌، وئينانه‌خوارا قورئانێ دێ هێلين ژ به‌ر نه‌گوهدارییا هه‌وه‌، وزێده‌ ب ناڤدا چوونا هه‌وه‌ ب ناڤ كوفرێ دا؟
ل زه‌مانێن يه‌كێ به‌رى ملله‌تێ ته‌ -ئه‌ى موحه‌ممه‌د- مه‌ گه‌له‌ك پێغه‌مبه‌ر هنارتينه‌.
وپێغه‌مبه‌ره‌ك بۆ وان نه‌هاتییه‌ ئه‌گه‌ر وان بۆ خۆ يارى پێ نه‌كربن وه‌كى كو ملله‌تێ ته‌ يارى ب ته‌ كرين.
ڤێجا مه‌ ئه‌و تێبرن يێن دره‌و ب پێغه‌مبه‌رێن مه‌ كرى، وئه‌و ژ ملله‌تێ ته ‌-ئه‌ى موحه‌ممه‌د- د هێز دژوارتر بوون، وڕێبازا يێن يه‌كێ بۆرى كو ئه‌و هاتنه‌ تێبرن؛ ژ به‌ر كوفر وسه‌رداچوونا وان. وصه‌برئينان بۆ پێغه‌مبه‌رى -سلاڤ لێ بن- د ڤێ چه‌ندێ دا هه‌يه‌.
وئه‌گه‌ر ته ‌-ئه‌ى موحه‌ممه‌د- پسيارا ڤان بوتپه‌رێسێن ملله‌تێ خۆ كربا كانێ كێ عه‌سمان وعه‌رد ئافراندينه‌؟ مسوگه‌ر ئه‌و دا بێژن: وى خودايێ زال ئه‌و ئافراندينه‌ يێ كه‌س نه‌شێتێ، يێ پڕزانا ب وان ووى تشتێ د ناڤ وان دا هه‌ى.
ئه‌وێ عه‌رد بۆ هه‌وه‌ ڕائێخستى، وڕێك بۆ ژيار وبازرگانییا هه‌وه‌ تێدا داناين وخۆش كرين؛ دا به‌لكى هوين ب وان ڕێكان ب سه‌ر وى تشتى هل ببن يێ مفايێ دين ودنيايا هه‌وه‌ تێدا.
وئه‌وێ بارانه‌كا ژ قايده‌ ژ عه‌سمانى ئينايه‌ خوارێ؛ دا ئه‌و بۆ هه‌وه‌ وحه‌يوانه‌تێن هه‌وه‌ ببته‌ ژيار، ومه‌ ب وێ ئاڤێ باژێره‌كێ به‌يار ب شينكاتى زێندى كر، ڤێجا كانێ چاوا ب ڤێ ئاڤا كو مه‌ ژ عه‌سمانى باراندى مه‌ ئه‌ڤ باژێرێ مرى زێندى كر، وه‌سا هوين ژى پشتى پويچبوونێ دێ ژ گۆڕێن خۆ ده‌ركه‌ڤن.
وئه‌وێ هه‌مى ڕه‌نگێن حه‌يوانه‌ت وشينكاتییان ئافراندين، و ژ گه‌مییان وى ئه‌و تشتێ هوين د ده‌ريايێ دا لێ سويار ببن بۆ هه‌وه‌ چێ كر، و ژ حێشتر وهه‌سپ وهێستر وده‌واران وى ئه‌و دا هه‌وه‌ يێ هوين ل هشكاتى لێ سويار دبن.
دا هوين ل سه‌ر پشتێن وان بلند ببن، ودا پاشى هوين قه‌نجییا خودايێ خۆ ل بيرا خۆ بينن ده‌مێ هوين لێ سويار دبن، ودا بێژن: حه‌مد بۆ وى خودايى بن يێ ئه‌ڤه‌ بن ده‌ستى مه‌ كرى، وئه‌گه‌ر ئه‌و نه‌با ئه‌م نه‌دشياينێ.
وهندى ئه‌مين ئه‌م پشتى مرنێ دێ زڤڕينه‌ نك خودايێ خۆ.
وڤان بوتپه‌رێسان پشكه‌ك ژ به‌نییان بۆ خودێ دانا، كو وان گۆتى: ملياكه‌ت كچێن خودێنه‌. هندى مرۆڤه‌ وان قه‌نجییان ڤه‌دشێرت يێن خودايێ وى د گه‌ل كرين، ونه‌ڕازيبوونا خۆ ل سه‌ر وان به‌لا ونه‌خۆشییان ئاشكه‌را دكه‌ت يێن ب سه‌رى هاتين.
يان هوين -ئه‌ى گه‌لی نه‌زانان- هزر دكه‌ن كو خودايێ هه‌وه‌ ژ تشتێن وى ئافراندين كچ بۆ خۆ هلبژارتينه‌ -وهه‌وه‌ ئه‌و بۆ خۆ ب خۆ نه‌ڤێن- وكوڕ داينه‌ هه‌وه‌؟ وئه‌ڤه‌ ڕه‌نگه‌كێ گه‌فێیه‌ بۆ وان.
وئه‌گه‌ر مزگينى بۆ يه‌ك ژ وان ب كچه‌كێ -يا ئه‌و بۆ خودێ پالڤه‌ دده‌ن- هاته‌دان ڕوییێ وى ژ نه‌خۆشییا ڤێ مزگينییێ ڕه‌ش دبت، وئه‌و ژ خه‌م وقه‌هرێ داگرتى دبت وغه‌مگين دبت. (ئه‌رێ ڤێجا چاوا ئه‌و بۆ خودێ ب وى تشتى ڕازى دبن يێ وان بۆ خۆ نه‌ڤێت؟ يێ پاك وبلند بت خودێ ژ وى تشتێ كافر د ده‌ر حه‌قا وى دا دبێژن).
ئه‌رێ هوين بسته‌يێ دكه‌ن ووێ بۆ خودێ پالڤه‌دده‌ن يا د ناڤ خه‌مل وخێزێ دا دئێته‌ په‌روه‌رده‌كرن، و ل ده‌مێ هه‌ڤڕكییێ ئه‌و نه‌شێت هێجه‌تا خۆ ئاشكه‌را بكه‌ت؟
وئه‌ڤان بوتپه‌رێسان فريشته‌ يێن به‌نییێن خودێ حسێبكرن كچ، ئه‌رێ ل ده‌مێ ئافراندنا وان ئه‌و دئاماده‌ بوون دا بێژن ئه‌و كچن؟ شاهده‌يیا وان دێ ئێته‌ نڤيسين، و ل ئاخره‌تێ پسيار دێ ژ وان ئێته‌ كرن.
وڤان بوتپه‌رێسێن قوره‌يشییان گۆتن: ئه‌گه‌ر خودايێ پڕدلۆڤان حه‌زكربا مه‌ په‌رستنا كه‌سێ دى ژبلی وى نه‌دكر، وئه‌ڤه‌ هێجه‌ته‌كا ژ قه‌ستايه‌، چونكى پشتى هنارتنا پێغه‌مبه‌ران وئينانه‌ خوارا كيتابان خودێ چو هێجه‌ت بۆ كه‌سێ نه‌هێلاينه‌، ڤێجا وان حه‌ق نينه‌ ئه‌و قه‌ده‌رێ بۆ خۆ بكه‌نه‌ هێجه‌ت. وان چو زانين ب ڕاستییا وێ گۆتنێ نينه‌ يا ئه‌و دبێژن، به‌لكى هه‌ما ژ دره‌و ئه‌و وێ دبێژن؛ چونكى خودێ چو هێجه‌ت ل سه‌ر وێ چه‌ندێ نه‌داينه‌ وان.
ئه‌رێ ل ده‌مێ ئافراندنا فريشته‌يان ئه‌و دئاماده‌ بوون، يان به‌رى ڤێ قورئانا مه‌ ئينايه‌ خوارێ مه‌ كيتابه‌ك دابوو وان، دا ئه‌و بێژن: ئه‌م دێ ل دويڤ چين، ووێ بۆ خۆ كه‌ينه‌ هێجه‌ت؟
نه‌خێر، هه‌ما گۆتنا وان ئه‌و بوو وان گۆت: مه‌ بابێن خۆ ل سه‌ر دينه‌ك وڕێبازه‌كێ ديتينه‌، وهه‌ما ئه‌م دێ ل شوين پییێن وان چين، وچاڤ ل وان كه‌ين.
و ب ڤى ڕه‌نگى به‌رى ته‌ -ئه‌ى موحه‌ممه‌د- مه‌ پێغه‌مبه‌ره‌ك ل گونده‌كى نه‌هنارتییه‌ وان ژ عه‌زابا مه‌ بترسينت، ئه‌گه‌ر خه‌لكێ وى گوندى ژ سه‌ر وگرگران يێن كو زه‌نگينییێ ئه‌و هێڕكرين نه‌گۆتبت: مه‌ بابێن خۆ ل سه‌ر دينه‌كى ديتينه‌، وئه‌م ل سه‌ر ڕێبازا وان دێ چين.
موحه‌ممه‌دى -سلاڤ لێ بن- وئه‌و پێغه‌مبه‌رێن به‌رى وى گۆتنه‌ خودانێن ڤێ هێجه‌تا ژ قه‌ستا: ئه‌رێ هوين دويچوونا بابێن خۆ دكه‌ن، ئه‌گه‌ر ئه‌ز بۆ هه‌وه‌ ب ڕێكه‌كا راستتر ودورستتر ژ وێ يا هه‌وه‌ بابێن خۆ ل سه‌ر ديتين ژ نك خودايێ هه‌وه‌ هاتبم؟ وان ژ ڕكدارى گۆت: هندى ئه‌مين ئه‌م باوه‌رییێ ب وێ نائينين يا هوين پێ هاتين.
ئينا مه‌ تۆل ژ ڤان ملله‌تان يێن دره‌و ب پێغه‌مبه‌رێن خۆ كرى ڤه‌كر ومه‌ ئه‌و جزادان، ڤێجا تو -ئه‌ى موحه‌ممه‌د- به‌رێ خۆ بدێ كانێ دويماهییا وان چ بوو ده‌مێ وان دره‌و ب ئايه‌تێن خودێ وپێغه‌مبه‌رێ وى كرى؟ وملله‌تێ ته‌ بلا هشيار بن كو ئه‌و ب سه‌رێ وان ژى بێت ئه‌گه‌ر وان به‌رده‌وامى ل سه‌ر كوفرا خۆ كر.
وتو -ئه‌ى موحه‌ممه‌د- به‌حسێ ئيبراهيمى بكه‌ ده‌مێ وى گۆتییه‌ بابێ خۆ وملله‌تێ خۆ يێن په‌رستنا وان صه‌نه‌مان دكر يێن ملله‌تێ ته‌ دپه‌رێسن: هندى ئه‌زم ئه‌زێ به‌ريمه‌ ژ وى تشتێ هوين ژبلی خودێ دپه‌رێسن.
ئه‌و تێ نه‌بت يێ ئه‌ز ئافرانديم، هندى ئه‌وه‌ ئه‌و دێ به‌رێ من ده‌ته‌ ڕێكا ڕاست.
وئيبراهيمى -سلاڤ لێ بن- په‌يڤا ته‌وحيدێ (لا إله‌ إلا الله) هێلا د ناڤ يێن پشتى خۆ دا؛ دا به‌لكى ئه‌و ل گوهدارى وته‌وحيدا خودايێ خۆ بزڤڕن، و ژ كوفر وگونه‌ها خۆ تۆبه‌ بكه‌ن.
به‌لكى من ئه‌ڤ بوتپه‌رێسێن ملله‌تێ ته ‌-ئه‌ى موحه‌ممه‌د- وبابێن وان هێلانه‌ د خۆشییا ژينێ دا، ومن له‌ز ل عه‌زابدانا وان نه‌كر، حه‌تا قورئان وپێغه‌مبه‌ره‌ك بۆ وان هاتى ئه‌و تشت بۆ وان ئاشكه‌را كرى يێ ئه‌و هه‌وجه‌ ببنێ ژ كارێ دينى.
وده‌مێ قورئان ژ نك خودێ بۆ وان هاتى، وان گۆت: ئه‌ڤه‌ يا ئه‌ڤ پێغه‌مبه‌ره‌ بۆ مه‌ پێ هاتى سێره‌به‌ندییه‌، ونه‌ وه‌حییا خودێ‌یه‌، وئه‌م پێ دكافرين.
وئه‌ڤان بوتپه‌رێسێن قوره‌يشییان گۆتن: ئه‌گه‌ر ڕاسته‌ ئه‌ڤ قورئانه‌ ژ نك خودێ‌یه‌، پا دێ بلا بۆ زه‌لامه‌كێ مه‌زن هاتبا ژ خه‌لكێ يه‌ك ژ ڤان هه‌ردو باژێران: (مه‌كه‌هێ) يان (طائفێ).
ئه‌رێ ما ئه‌ون پێغه‌مبه‌راتییێ لێكڤه‌ دكه‌ن دا بداننه‌ وى جهێ وان بڤێت؟ ئه‌مين يێن كو د دنيايێ دا ڕزق د ناڤبه‌را وان دا لێكڤه‌كرى، ومه‌ هنده‌ك ژ وان ل سه‌ر هنده‌كان بلند كرينه‌: ئه‌ڤه‌ يێ ده‌وله‌مه‌نده‌ ووێ هه‌ يێ فه‌قيره‌، ئه‌ڤه‌ يێ ب هێزه‌ ووێ هه‌ يێ لاوازه‌؛ دا هنده‌ك ژ وان ببنه‌ ئه‌گه‌را ژيارا هنده‌كان. ودلۆڤانییا خودايێ ته‌ -ئه‌ى موحه‌ممه‌د- ده‌مێ وان دبه‌ته‌ به‌حه‌شتێ ژ وێ چێتره‌ يا ئه‌و د دنيايا فانى دا كۆم دكه‌ن.
وئه‌گه‌ر ژ به‌ر هندێ نه‌با كو مرۆڤ هه‌مى دا ل سه‌ر كوفرێ كۆم بن، ئه‌م دا بۆ خانییێن وان يێن كوفرێ ب خودێ دكه‌ن هنده‌ك بانێن زيڤى چێ كه‌ين، ودا هنده‌ك پێپه‌ليسكان ده‌ينێ كو ئه‌و پێ سه‌ركه‌ڤن.
وئه‌م دا هنده‌ك ده‌رگه‌هێن زيڤى بۆ خانییێن وان چێ كه‌ين، ودا هنده‌ك ته‌ختان ده‌ينه‌ وان ئه‌و پالده‌نه‌ سه‌ر.
وئه‌م دا زێڕى ده‌ينه‌ وان، وئه‌و هه‌مى خۆشییا ژينا دنيايێیه‌، يا كێمه‌ ودێ پويچ بت نامينت، وخۆشییا ئاخره‌تێ ل نك خودايێ ته‌ بۆ ته‌قواداران يا هلگرتییه‌.
وهه‌چییێ پشت بده‌ته‌ زكرێ خودايێ پڕدلۆڤان، كو قورئانه‌، د دنيايێ دا ئه‌م شه‌يتانه‌كى دێ ب وى ڕا به‌رده‌ين دا ئه‌و وى د سه‌ردا ببه‌ت، ڤێجا ئه‌و شه‌يتان هه‌ر دێ د گه‌ل وى بت.
وهندى شه‌يتانن به‌رێ وان ژ ڕێكا ڕاست وه‌ردگێڕن، وسه‌رداچوونێ ل به‌ر وان شرين دكه‌ن، وئه‌ڤ كه‌سه‌ هزر دكه‌ن كو ئه‌و يێن ل سه‌ر حه‌قییێ وهيدايه‌تێ.
حه‌تا ده‌مێ ئه‌و يێ پشت دايه‌ زكرێ خودێ وشه‌يتانێ هه‌ڤالێ وى بۆ حسێب وجزادانێ هاتنه‌ نك مه‌، ئه‌و دێ بێژته‌ هه‌ڤالێ خۆ: خوزى دويراتییا ڕۆژهه‌لات وڕۆژئاڤايێ د ناڤبه‌را من وته‌ دا هه‌با، تو چ پيسه‌ هه‌ڤال بووى بۆ من.
وكو هه‌وه‌ د دنيايێ دا شرك كرى -ئه‌ى ئه‌وێن هه‌وه‌ پشت دايه‌ زكرێ خودێ- ئه‌ڤرۆ ئه‌و چو مفاى ناگه‌هينته‌ هه‌وه‌، هوين وهه‌ڤالێن خۆ د عه‌زابێ دا دێ دپشكدار بن.
ئه‌رێ ڤێجا تو -ئه‌ى موحه‌ممه‌د- دێ ده‌نگێ خۆ گه‌هينییه‌ وى يێ خودێ ئه‌و ژ گوهدانا حه‌قییێ كه‌ڕكرى، يان دێ به‌رێ وى ده‌يه‌ هيدايه‌تێ يێ خودێ دلێ وى ژ ديتنا حه‌قییێ كۆره‌كرى، يان تو دێ به‌رێ وى ده‌يه‌ ڕێكێ يێ د سه‌رداچوونه‌كا ئاشكه‌را دا؟ ئه‌و چه‌نده‌ نه‌ ب ته‌يه‌.
ڤێجا ئه‌گه‌ر مه‌ تو مراندى به‌رى ئه‌م ته‌ ب سه‌ر كافرێن ملله‌تێ ته‌ بێخين، هندى ئه‌مين ئه‌م ل ئاخره‌تێ دێ تۆلێ ل وان ڤه‌كه‌ين.
يان ئه‌م دێ وێ عه‌زابا مه‌ ژڤان پێ دايه‌ وان نيشا ته‌ ده‌ين وه‌كى وێ يا ل (به‌درێ) ب سه‌رێ وان هاتى، هندى ئه‌مين ئه‌م دشێين ته‌ ب سه‌ر وان بێخين، ووان ب ده‌ستێن ته‌ وخـودان باوه‌ران ڕه‌زيل بـكـه‌يـن.
ڤێجا تو خۆ ب وێ ڤه‌ بگره‌ يا خودێ د ڤێ قورئانێ دا فه‌رمان پێ ل ته‌ كرى؛ چونكى تو يێ ل سه‌ر ڕێكه‌كا ڕاست، كو دينێ خودێ‌یه‌.
وهندى ئه‌ڤ قورئانه‌يه‌ بلندییه‌كه‌ بۆ ته‌ وملله‌تێ ته‌ ژ قوره‌يشییان؛ چونكى ئه‌و ب زمانێ وان هاتییه‌، وئه‌و ژ هه‌مى مرۆڤان پتر تێ دگه‌هن، له‌و دڤێت ئه‌و ژ هه‌مى كه‌سان پتر كارى پێ بكه‌ن، وپاشى پسيار دێ ژ ته‌ و ژ وان يێن د گه‌ل ته‌ ئێته‌كرن.
وتو پسيارێ ژ دويكه‌فتییێن وان پێغه‌مبه‌ران بكه‌ يێن مه‌ به‌رى ته‌ هنارتين: ئه‌رێ پێغه‌مبه‌رێن وان گۆتییه‌ بلا په‌رستنا يه‌كێ دى ژبلی خودێ بێته‌كرن؟ ئه‌و دێ بێژنه‌ ته‌: نه‌خێر؛ چونكى هه‌مى پێغه‌مبه‌ران به‌رێ مرۆڤان يێ دايه‌ وێ چه‌ندێ يا تو به‌رێ وان دده‌يێ كو عيباده‌تێ خودێ ب تنێ بكه‌ن، وژبلی وى عيباده‌تێ كه‌سێ دى نه‌كه‌ن.
و ب ڕاستى مه‌ مووسا ب ئايه‌تێن خۆ بۆ فيرعه‌ونى وماقويلێن ملله‌تێ وى هنارتبوو، كانێ چاوا مه‌ تو بۆ بوتپه‌رێسێن ملله‌تێ ته‌ هنارتى، ئينا مووساى گۆته‌ وان: هندى ئه‌زم ئه‌ز پێغه‌مبه‌رێ خودايێ هه‌مى چێكرییانم.
ڤێجا ده‌مێ ئه‌و ب نيشانێن ئاشكه‌را ل سه‌ر ڕاستگۆيیا خۆ بۆ وان هاتى، فيرعه‌ونى وده‌سته‌كا وى بۆ خۆ ب وێ كره‌كه‌نى يا مووسا پێ هاتى.
وئه‌م ئايه‌ته‌كێ نيشا فيرعه‌ونى وده‌سته‌كا وى ناده‌ين ئه‌گه‌ر ئه‌و ژ يا به‌رێ مه‌زنتر نه‌بت، ومه‌ ئه‌و ب گه‌له‌ك ڕه‌نگێن عه‌زابێ گرتن؛ دا به‌لكى ئه‌و ژ كوفرا خۆ لێڤه‌ ببن و ل ته‌وحيدێ بزڤڕن.
ووان گۆته‌ مووساى: ئه‌ى سێره‌به‌ند، تو بۆ مه‌ گازى خودايێ خۆ بكه‌ دا ژ به‌ر وێ په‌يمانا وى دايه‌ ته‌ ووى قه‌درێ ته‌ ل نك وى هه‌ى ئه‌و عه‌زابێ ژ سه‌ر مه‌ ڕاكه‌ت، وئه‌گه‌ر ئه‌و عه‌زابێ ژ سه‌ر مه‌ ڕاكه‌ت ئه‌م دێ ب هيدايه‌ت ئێين وباوه‌رییێ ئينين.
ڤێجا ده‌مێ مووساى دوعا كرين ومـه‌ عه‌زاب ژ سه‌ر وان ڕاكرى هنگى وان غـه‌دره‌ كـر، وهـه‌ر مـانـه‌ ل سـه‌ر كـوفرا خۆ.
وفيرعه‌ونى د ناڤ مه‌زنێن ملله‌تێ خۆ دا كره‌ گازى وگۆت: ئه‌رێ ما ملكێ (مصرێ) نه‌ يێ منه‌ وئه‌ڤ ڕويباره‌ د بن من ڕا دبۆرن؟ ئه‌رێ ما هوين هێز ومه‌زنییا من، ولاوازى وهه‌ژارییا مووساى نابينن؟
ما ئه‌ز ژ ڤى يێ چو پشته‌ڤان د گه‌ل دا نه‌ چێترم؛ چونكى ئه‌و ب خۆ ب كارێ خۆ ڕادبت وخۆ بێ بها دكه‌ت، به‌لكى نێزيكه‌ كه‌س دگۆتنا وى نه‌گه‌هت ژ به‌ر نه‌دورستییا ئه‌زمانێ وى.
ڤێجا ئه‌گه‌ر ڕاسته‌ كو مووسا پێغه‌مبه‌رێ خودێ‌یه ‌پا دێ بلا هنده‌ك بازنكێن زێڕى ب سه‌ر وى دا هاتبانه‌ خوارێ، يان بلا هنده‌ك فريشته‌ د گه‌ل وى هاتبان وهه‌مى پێكڤه‌ بۆ وى ببانه‌ شاهد كو ئه‌و پێغه‌مبه‌ره‌.
وفيرعه‌ونى سڤكى بۆ خۆ ب عه‌قلێ ملله‌تێ خۆ كر وبه‌رێ وان دا سه‌رداچوونێ، ووان گوهدارییا وى كر، هندى ئه‌و بوون ئه‌و ملله‌ته‌كێ سه‌ردا چووى بوون.
ڤێجا ده‌مێ وان ب نه‌گوهدارییا خۆ كه‌ربێن مه‌ ڤه‌كرين، مه‌ ب عه‌زابه‌كا زوى تۆل ل وان ڤه‌كر، ومه‌ ئه‌و هه‌مى د ده‌ريايێ دا خه‌ندقاندن.
ڤێجا مه‌ ئه‌و كرنه‌ پێشى وجهێ مه‌ته‌ل پێ ئينانێ بۆ وان يێن پشتى وان دئێن وخۆ هێژاى عه‌زابدانێ دكه‌ن، وعيبره‌ت بۆ خه‌لكێ دى.
وده‌مێ بوتپه‌رێسان مه‌ته‌ل بۆ خۆ ب عيسايێ كوڕێ مه‌ريه‌مێ ئيناى، ووان په‌رستنا فه‌لان بۆ وى بۆ خۆ كرییه‌ هێجه‌ت دژى پێغه‌مبه‌رى گاڤا پێغه‌مبه‌رى ئه‌و ئايه‌ت بۆ ملله‌تێ خۆ خواندى ئه‌وا دبێژت: بوتپه‌رێس وئه‌و تشتێ ئه‌و په‌رستنێ بۆ دكه‌ن پێهلكرییێ جه‌هنه‌مێنه‌، ئينا كه‌يفا وان هات ووان گۆت: ئه‌م دڕازينه‌ كو خوداوه‌ندێن مه‌ ل ڕێزا عيساى بن، ئينا خودێ گۆت: هندى ئه‌ون يێن قه‌نجى ژ مه‌ گه‌هشتییێ ئه‌و ژ ئاگرى ددويرن، ڤێجا ئه‌و دێ د ئاگرى دا ئێته‌ هاڤێتن يێ ڕازى ببت كو په‌رستنا وى بێته‌ كرن.
وبوتپه‌رێسێن ملله‌تێ ته‌ -ئه‌ى موحه‌ممه‌د- گۆتن: ئه‌رێ ئه‌و خوداوه‌ندێن مه‌ په‌رستن بۆ كرى دچێترن يان عيسا ئه‌وێ ملله‌تێ وى په‌رستنێ بۆ دكه‌ن؟ ڤێجا ئه‌گه‌ر عيسا د ئاگرى دايه‌، بلا ئه‌م وخوداوه‌ندێن مه‌ ژى د گه‌ل وى دا بين، وهه‌ما ب تنێ بۆ هه‌ڤڕكى وان ئه‌ڤ مه‌ته‌له‌ بۆ ته‌ ئينا، به‌لكى ئه‌و ملله‌ته‌كێ قائيشكێش وهه‌ڤڕكن.
هه‌ما عيسايێ كوڕێ مه‌ريه‌مێ به‌نییه‌كه‌ مه‌ ب پێغه‌مبه‌رينییێ قه‌نجى د گه‌ل كرییه‌، ومه‌ ئه‌و بۆ ئسرائيلییان كربوو عيبره‌ت دا ئه‌و مه‌زنییا مه‌ پێ بزانن.
وئه‌گه‌ر مه‌ بڤێت ئه‌م ل شوينا هه‌وه‌ فريشته‌يان ب جێگرى دێ ل عه‌ردى دانين دا هنده‌ك ژ وان جێگرییا هنده‌كان بكه‌ن.
وهندى هاتنه‌ خوارا عيسايه‌ -سلاڤ لێ بن- به‌رى ڕۆژا قيامه‌تێ نيشانا نێزيكبوونا هاتنا قيامه‌تێیه‌، ڤێجا هوين ب گومان نه‌كه‌ڤن كو ئه‌و دێ چێ بت، ودويكه‌فتنا من بكه‌ن د وى تشتى دا يێ ئه‌ز بۆ هه‌وه‌ ژ خودێ ڤه‌دگوهێزم، ئه‌ڤه‌ ڕێكه‌كا ڕاسته‌ بۆ به‌حه‌شتێ، يا بێ چه‌پ وچويره‌.
وبلا شه‌يتان ب دودلییا خۆ هه‌وه‌ ژ گوهدارییا من پاشڤه‌نه‌به‌ت، هندى ئه‌وه‌ ئه‌و بۆ هه‌وه‌ دوژمنه‌كێ ئاشكه‌رايه‌.
وده‌مێ عيسا ب نيشانێن ئاشكه‌را بۆ ئسرائيلیان هاتى، وى گۆت: ب ڕاستى ئه‌ز ب پێغه‌مبه‌رينییێ بۆ هه‌وه‌ هاتيمه‌، ودا ئه‌و هنده‌كێ ژ وێ يا هوين تێدا ژێك جودا دبن ژ كارێ دينى بۆ هه‌وه‌ ئاشكه‌را بكه‌م، ڤێجا ته‌قوا خودێ بكه‌ن وپێگيرییێ ب فه‌رمانێن وى بكه‌ن، وگوهدارییا من ژى بكه‌ن د وى تشتى دا يێ فه‌رمانێ پێ ل هه‌وه‌ دكه‌م.
هندى ئه‌للاهه‌ ئه‌وه‌ خودايێ من وخودايێ هه‌وه‌ هه‌مییان ڤێجا هوين په‌رستنا وى ب تنێ بكه‌ن، وچو شريكان بۆ چێ نه‌كه‌ن، ئه‌ڤا هه‌ يا من فه‌رمان پێ ل هه‌وه‌ كرى ئه‌وه‌ ڕێكا ڕاست، كو دينێ خودێ يێ حه‌قه‌ يێ كو ژ وى پێڤه‌تر چو دينێن دى ئه‌و ژ كه‌سێ قه‌بويل ناكه‌ت.
ڤێجا پارت وده‌سته‌ك د ناڤبه‌را خۆ دا د مه‌سه‌لا عيساى دا ژێك جودا بوون: هنده‌ك ژ وان باوه‌رى ئينا كو ئه‌و به‌نییێ خودێ وپێغه‌مبه‌رێ وییه‌، وئه‌وه‌ حه‌قى، وهنده‌كان گۆت: ئه‌و كوڕێ خودێ‌یه‌، وهنده‌كان گۆت: ئه‌و خودێ ب خۆيه‌، يێ پاك وبلند بت خودێ ژ ڤان گۆتنێن وان، ڤێجا تێبرن وعه‌زابه‌كا ب ئێش ڕۆژا قيامه‌تێ بۆ وان بت يێن ئه‌و سالۆخه‌ت بۆ عيساى ده‌سنيشان نه‌كرين يێن خودێ ئه‌و پێ سالۆخ داى.
ئه‌رێ ما ئه‌ڤ پارت وده‌سته‌كێن د مه‌سه‌لا عيساى دا ژێك جودابووين چاڤه‌ڕێیى تشته‌كى دكه‌ن ژبلی هندێ كو قيامه‌ت ژ نشكه‌كێ ڤه‌ بگه‌هته‌ وان، وئه‌و پێ ناحه‌سن؟
ئه‌وێن د دنيايێ دا هه‌ڤالينییا يه‌ك ودو ل سه‌ر گونه‌هێ كرى ڕۆژا قيامه‌تێ هنده‌ك ژ وان خۆ ژ هنده‌كان به‌رى دكه‌ن، به‌لێ ئه‌وێن ته‌قوايێ ئه‌و گه‌هاندينه‌ يه‌ك، هه‌ڤالينییا وان ل دنيايێ وئاخره‌تێ دێ يا به‌رده‌وام بت.
بۆ ڤان ته‌قواداران دێ ئێته‌ گۆتن: ئه‌ى به‌نییێن من ئه‌ڤرۆ چو ترسا ژ عه‌زابا من ل سه‌ر هه‌وه‌ نابت، وهوين ل سه‌ر وێ پشك وبارا ژ دنيايێ نه‌گه‌هشتییه‌ هه‌وه‌ ب خه‌م ناكه‌ڤن.
ئه‌وێن باوه‌رى ب ئايه‌تێن مه‌ ئيناى وكار ب وێ كرى يا پێغه‌مبه‌رێن وان پێ هاتين، ووان ب دل وله‌ش ڤه‌ خۆ ته‌سليمى خودێ كرى.
دێ بۆ وان ئێته‌ گۆتن: هوين ويێن د گه‌ل هه‌وه‌ بووينه‌ هـه‌ڤجۆت هه‌ڕنه‌ د به‌حه‌شتێ دا وپێكڤه‌ خۆشییێ ببه‌ن.
د به‌حه‌شتێ دا خوارن وڤه‌خوارن د ئامان وپه‌رداغێن زێڕى دا بۆ ڤان يێن باوه‌رى ب خودێ وپێغه‌مبه‌رێ وى ئيناى دئێنه‌ پێشكێشكرن، وهه‌ر تشته‌كێ دل وچاڤێن وان دچتێ بۆ وان ل وێرێ هه‌يه‌، وئه‌و هه‌ر وهه‌ر دێ ل وێرێ مينن.
وئه‌ڤ به‌حه‌شته‌يه‌ يا خودێ هوين لێ داناين؛ ژ به‌ر كريارێن باش يێن هه‌وه‌ د دنيايێ دا كرين، ووى ژ قه‌نجى ودلۆڤانییا خۆ ئه‌و بۆ هه‌وه‌ كره‌ خه‌لات.
د به‌حه‌شتێ دا گه‌له‌ك ڕه‌نگێن فێقى بۆ هه‌وه‌ هه‌نه‌ هوين ژێ دخۆن.
هندى ئه‌ون يێن گونه‌هـ ب ده‌ست خۆڤه‌ ئيناين، دێ هه‌ر و هه‌ر د عه‌زابا جه‌هنه‌مێ دا بن.
ئه‌و ل سه‌ر وان نائێته‌ سڤككرن، وئه‌و تێدا دێ ژ ڕه‌حما خودێ دبێ هيڤى بن .
ومه‌ ب عه‌زابدانێ زۆردارى ل ڤان تاوانباران نه‌كرییه‌، به‌لكى ئه‌ون يێن زۆردارى ل خۆ كرى ده‌مێ وان ته‌وحيدا خودايێ خۆ هێلاى وبووينه‌ موشرك.
ووان -د جه‌هنه‌مێ دا- گازى (مالكێ) ده‌رگه‌هڤانێ جه‌هنه‌مێ كر: بلا خودايێ ته‌ مه‌ بمرينت، دا ئه‌م ژ ڤێ نه‌خۆشییێ ڕحه‌ت ببين، وى گۆت: هوين دێ مينن.
ب ڕاستى ئه‌م ب حه‌قییێ بۆ هه‌وه‌ هاتبووين ومه‌ ئه‌و بۆ هه‌وه‌ ئاشكه‌را كربوو، به‌لێ پترییا وان ب وێ حه‌قییێ دڕازى نه‌بوون.
يان ئه‌رێ ڤان بوتپه‌رێسان كاره‌كێ موكم د ده‌ست دا هه‌يه‌ به‌رگرییا وێ حه‌قییێ پێ بكه‌ن يا مه‌ بۆ وان ئيناى؟ هندى ئه‌مين ئه‌م دێ وێ ب سه‌رێ وان ئينين يا ئه‌و پێ بێنه‌ جزادان ژ عه‌زابێ.
يان ئه‌و هزر دكه‌ن مه‌ گوهـ ل وى تشتى نينه‌ يێ ئه‌و د دلێن خۆ دا دبێژن، و ب نهێنى ڤه‌ بۆ يه‌ك ودو ڤه‌دگوهێزن؟ به‌لێ مه‌ گوهـ لێ هه‌يه‌، وقاصدێن مه‌ ژ ملياكه‌تان وێ دنڤيسن يا ئه‌و دبێژن.
تو بێژه‌: خودێ چو زارۆك نينن وه‌كى هوين هزر دكه‌ن، وئه‌ز يه‌كه‌مين په‌رستڤانم بۆ وى، يێ كو باوه‌رى ب وێ نه‌ئيناى يا هوين دبێژن.
پاك وپيرۆزى بۆ خودايێ عه‌سمانان وعه‌درى بت، خودايێ عه‌رشێ مه‌زن، ژ وێ دره‌وا ئه‌و ب دويڤ وى ڤه‌دنن‌.
ڤێجا تو ڤان دره‌وينان بهێله‌ بلا ئه‌و بميننه‌ ب نه‌حه‌قییا خۆڤه‌، وبلا ژينا خۆ ب يارییان ڤه‌ ببۆرينن، حه‌تا ئه‌و دگه‌هنه‌ وێ ڕۆژێ يا ژڤان ب عه‌زابێ بۆ وان لێ هاتییه‌ دان‌.
وئه‌وه‌ ئه‌للاهـ يێ ل عه‌سمانى و ل عه‌ردى په‌رستنا وى ب حه‌قى دئێته‌ كرن، وئه‌وه‌ كاربنه‌جهێ پڕزانا.
به‌ره‌كه‌تێن خودێ دزێده‌ بن، وخێرێن وى دمشه‌ بن، وملكێ وى يێ مه‌زن بت، ئه‌و خودايێ ملكێ هه‌ر حه‌فت عه‌سمانان وعه‌ردى وهه‌ر تشته‌كێ د ناڤبه‌رێ دا يێ وى ب تنێ، وزانينا وى ده‌مێ كو قيامه‌ت لێ ڕدابت ومرى تێدا ژ گۆڕان بۆ حسێبێ ڕادبن ل نك وییه‌، وهوين پشتى مرنێ دێ بۆ نك وى ئێنه‌ زڤڕاندن.
وئه‌وێن بوتپه‌رێس عيباده‌تى بۆ دكه‌ن چو مه‌هده‌ر د ده‌ست دا نينه‌، ئه‌و تێ نه‌بت يێ شاهده‌يى ب حه‌قییێ داى، وباوه‌رى ب ته‌وحيدا خودێ وپێغه‌مبه‌رينییا موحه‌ممه‌دى ئيناى، وئه‌و ڕاستییا وێ دزانن يا وان شاهده‌يى پێ داى.
وئه‌گه‌ر تو پسيارێ ژ بوتپه‌رێسان بكه‌ى: كێ ئه‌و ئافراندينه‌؟ مسوگه‌ر ئه‌و دێ بێژن: خودێ، ئه‌رێ ڤێجا چاوا ئه‌و ڕوییێ خۆ ژ عيباده‌تێ خودێ وه‌ردگێڕن، وشريكان بۆ وى چێ دكه‌ن؟
وموحه‌ممه‌دى -سلاڤ لێ بن- گازنده‌يا ملله‌تێ خۆ يێ دره‌و ب وى كرى ژ خودايێ خۆ كر وگۆت: ئه‌ى خودايێ من هندى ئه‌ڤ ملله‌ته‌يه‌ باوه‌رییێ ب ته‌ و ب وێ يا ته‌ ئه‌ز پێ هنارتيم نائينن.
ڤێجا تـو -ئه‌ى موحه‌ممه‌د- پشت بده‌ وان، وخه‌مێ نه‌خۆ، وگۆتنا ته‌ بۆ وان بلا ئه‌و سلاڤ بت يا خودان عه‌قل وديتن دبێژنه‌ نه‌زانان؛ چونكى ئه‌و وه‌كى وان خۆ نه‌زان ناكه‌ن، وپاشى ئه‌و دێ بينن كانێ دێ چ به‌لا ب سه‌رێ وان ئێت. وئه‌ڤه‌ گه‌فه‌كا دژواره‌ بۆ ڤان كافر وهه‌ڤڕكان وهه‌ر يه‌كێ وه‌كى وان.
(حم) ل ده‌سپێكا سووره‌تا به‌قه‌ره‌ گۆتن ل دۆر ڤان حه‌رفێن كه‌ركرى بۆرییه‌.
خودايێ مه‌زن سويندێ ب قورئانا په‌يڤ وڕامان ئاشكه‌را دخۆت.
كو هندى ئه‌مين مـه‌ ئه‌و د شـه‌ڤـه‌كـا ب بـهـا وپيرۆز دا ئينايه‌ خوارێ، كو دكه‌فته‌ د هه‌يڤا ره‌مه‌زانێ دا. هندى ئه‌مين ئه‌م ب هنارتنا پێغه‌مبه‌ران وئينانه‌ خوارا كيتابان خه‌لكى ب وێ دترسينين يا مفا وزيانا وان تێدا؛ دا خه‌لكى چو هێجه‌ت نه‌مينن.
ل وێ شه‌ڤێ هه‌ر كاره‌كێ موكم يێ هه‌بت ژ ئه‌جه‌ل وڕزقێ وێ سالێ ژ له‌وحێ پاراستى بۆ ملياكه‌تێن نڤيسه‌ر دئێته‌ ئاشكه‌راكرن، ونائێنه‌ گوهاڕتن.
ئه‌ڤ كارێ بنه‌جهـ كاره‌كه‌ ژ نك مه‌، وهه‌ر تشته‌كێ دبت وخودێ ته‌قدير دكه‌ت ووه‌حییێ پێ دهنێرت ب زانين وفه‌رمان وئانه‌هییا وییه‌. هندى ئه‌مين ئه‌م فڕێكه‌رێن پێغه‌مبه‌راينه‌ بۆ مرۆڤان.
دلۆڤانییه‌ك ژ نك خودايێ ته‌-ئه‌ى موحه‌ممه‌د-بۆ وان يێن پێغه‌مبه‌ر بۆ دئێنه‌ هنارتن. هندى ئه‌وه‌ ئه‌وى گوهـ ل هه‌مى ده‌نگان دبت، وئه‌و ب هه‌مى كارێن ئاشكه‌را وڤه‌شارتى يێ پڕزانايه‌.
ئافرانده‌رێ عه‌سمانان وعه‌ردى وهه‌ر تشته‌كێ د ناڤبه‌رێ دايه‌، ئه‌گه‌ر هوين ب وێ چه‌ندێ دخودان باوه‌رن هوين باش بزانن كو ئافرانده‌رێ ڤان چێكرییان خودايێ وان يێ ژ ڕاستايه‌.
ژ وى پێڤه‌تر چو خودا يێن هێژاى په‌رستنێ نينن، ئه‌و يێ ب تنێ‌یه‌ وى چو شريك نينن، ژينێ ومرنێ دده‌ت، خودايێ هه‌وه‌ ويێ بابێن هه‌وه‌ يێن يه‌كێ‌يه‌، ڤێجا هوين په‌رستنا وى بكه‌ن.
به‌لكى ئه‌و ژ حه‌قییێ ب گومانن، له‌و ئه‌و يارى وتڕانه‌يان بۆ خۆ پێ دكه‌ن.
ڤێجا تو -ئه‌ى موحه‌ممه‌د- بۆ ڤان بوتپه‌رێسان ل هيڤییا وێ ڕۆژێ به‌ يا عه‌سمان تێدا دوكێله‌كا ئاشكه‌را به‌ردده‌ت.
خه‌لكى هه‌مییێ ڤه‌دگرت، وبۆ وان دئێته‌ گۆتن: ئه‌ڤه‌ عه‌زابه‌كا ب ئێش ونه‌خۆشه‌.
پاشى ئه‌و بۆ داخوازكرنا ڕاكرنا وێ دبێژن: خودايێ مه‌ تو عه‌زابێ ژ سه‌ر مه‌ ڕاكه‌، وئه‌گه‌ر ته‌ ئه‌و ژ سه‌ر مه‌ ڕاكر ئه‌م دێ باوه‌رییێ ب ته‌ ئينين.
پشتى عه‌زاب ب سه‌ر وان دا دئێت چاوا ئه‌و دێ وجه‌كێ بۆ خۆ ژێ گرن، و ب ڕاستى پێغه‌مبه‌ره‌كێ ئاشكه‌را بۆ وان هاتبوو، كو موحه‌ممه‌ده‌.
پاشى وان پشت دايێ وگۆتن: مرۆڤان يان خێڤزانك وشه‌يتانان ئه‌و فێرى وێ كـرییــه‌، وئـه‌و نه‌ پێغه‌مبه‌ره‌؟
پيچه‌كێ ئه‌م دێ عه‌زابێ ژ سه‌ر هه‌وه‌ ڕاكه‌ين، وهوين دێ بينن كانێ چاوا هوين دێ ل كوفر وسه‌رداچوونێ زڤڕن.
ڕۆژا ئه‌م ل قيامه‌تێ كافران هه‌مییان ب عه‌زابا مه‌زنتر عه‌زاب دده‌ين، وئه‌و ڕۆژ ئه‌وه‌ يا ئه‌م تۆلێ تێدا ژ وان ڤه‌دكه‌ين.
و ب ڕاستى به‌رى ڤان بوتپه‌رێسان مه‌ ملله‌تێ فيرعه‌ونى جه‌ڕباند بوو، وپێغه‌مبه‌ره‌كێ ب قه‌در كو مووسايه‌ -سلاڤ لێ بن- بۆ وان هاتبوو، ئينا وان ئه‌و دره‌وين ده‌رێخست ڤێجا ئه‌و تێچوون، وئه‌م دێ وێ د گه‌ل دوژمنێن ته‌ ژى كه‌ين -ئه‌ى موحه‌ممه‌د- ئه‌گه‌ر ئه‌و باوه‌رییێ نه‌ئينن.
ومووساى گۆته‌ وان: هوين به‌نییێن خودێ ژ ئسرائيلیان بده‌نه‌ د گه‌ل من ووان د گه‌ل من بهنێرن؛ دا ئه‌و په‌رستنا خودێ ب تنێ بكه‌ن، هندى ئه‌زم ئه‌ز بۆ هه‌وه‌ پێغه‌مبه‌ره‌كێ ده‌سپاكم.
وهوين خۆ ژ خودێ مه‌زنتر نه‌بينن وپێغه‌مبه‌رێ وى دره‌وين ده‌رنه‌ئێخن، هندى ئه‌زم ئه‌ز ب هێجه‌ته‌كا ئاشكه‌را ڤه‌ ل سه‌ر ڕاستگۆيییا خۆ بۆ هه‌وه‌ هاتيمه‌.
وئه‌ز خۆ ب خودايێ خۆ وخودايێ هه‌وه‌ دپارێزم كو هوين ب به‌ر لێ باراندنێ من بكوژن.
وئه‌گه‌ر هوين باوه‌رییێ ب من نه‌ئينن ژى ڕێكا من به‌رده‌ن، ونه‌خۆشییێ نه‌گه‌هيننه‌ من.
ڤێجا ده‌مێ فيرعه‌ونى وملله‌تێ وى باوه‌رى ب مووساى نه‌ئيناى، مووساى دوعا ژ خودايێ خۆ كر، وگۆت: هندى ئه‌وێن هه‌نه‌ ملله‌ته‌كێ كافرن وشريكان بۆ خودێ چێ دكه‌ن.
ڤێجا تو -ئه‌ى مووسا- ب شه‌ڤ وان به‌نییێن من يێن باوه‌رى ب ته‌ ئيناى ب تنێ ببه‌، هندى فيرعه‌ون وله‌شكه‌رێ وينه‌ دێ ده‌نه‌ ب دويڤ هه‌وه‌ڤه‌ وهوين دێ ژ وان ڕزگار بن، وئه‌و د ئاڤێ دا دێ خندقن.
وتو ده‌ريايێ وه‌سا ڕاوه‌ستاى بهێله‌ وه‌كى ده‌مێ ته‌ دايێ، هندى فيرعه‌ون وله‌شكه‌رێ وينه‌ دێ د ده‌ريايێ دا خندقن.
فيرعه‌ونى وله‌شكه‌رێ وى پشتى خندقين چه‌ند باغ وبيستانێن خۆش، وكانییێن ئاڤێ هێلان.
وشينكاتى وئاڤاهییێن جوان هێلان.
ووان ئه‌و ژيانا به‌رفره‌هـ يا ئه‌و تێدا دژين هێلا.
ب ڤى ڕه‌نگێ عه‌زابێ خودێ وان عه‌زاب دده‌ت يێن كوفرێ ب قه‌نجییا خودێ دكه‌ن، وئه‌و خۆشییێن فيرعه‌ونى وملله‌تێ وى هێلاين پشتى وان مه‌ دانه‌ ملله‌ته‌كێ دى ژ ئسرائيلیان.
ڤێجا عه‌سمانى وعه‌ردى ژ خه‌مان دا ل سه‌ر فيرعه‌ونى وملله‌تێ وى نه‌كره‌ گرى، وئه‌و عه‌زابا ب سه‌ر وان دا هاتى ژ وان نه‌هاته‌ ڤه‌هێلان.
و ب ڕاستى مه‌ ئسرائيلی ژ وێ عه‌زابێ ڕزگاركرن يا ئه‌و پێ دهاتنه‌ ڕه‌زيلكرن، ده‌مێ كوڕێن وان دهاتنه‌ كوشتن وژنێن وان بۆ كارى دهاتنه‌ هێلان.
ژ فيرعه‌ونى، هندى ئه‌و بوو ئه‌و كوته‌ككاره‌كێ ژ بوتپه‌رێسان بوو، ووى گه‌له‌ك خۆ ل سه‌ر به‌نییێن مه‌ مه‌زن دكر.
و ب ڕاستى مه‌ ژ زانين ب حالێ ئسرائيلیان ئه‌و ل سه‌ر خه‌لكێ زه‌مانێ وان هلبژارت بوون.
و ل سه‌ر ده‌ستێ مووساى مه‌ هند ئايه‌ت دابوونه‌ وان كو ئه‌و ل فره‌هییێ وته‌نگاڤییێ پێ بێنه‌ جه‌ڕباندن.
هندى ئه‌ڤ بوتپه‌رێسێن ملله‌تێ ته‌ نه ‌-ئه‌ى موحه‌ممه‌د- دبێژن:
هه‌ما مرنا مه‌ يا به‌راهییێ ودويماهییێ ئه‌ڤ مرنه‌يه‌ يا ئه‌م پێ دمرين، وپشتى ئه‌م دمرين ئه‌م جاره‌كا دى بۆ حسێب وجزادانێ نائێينه‌ ڕاكرن.
وئه‌و دبێژن: پا دێ تو وهه‌ڤالێن خۆ ئه‌ى موحه‌ممه‌د بابێن مه‌ ئه‌وێن مرين جاره‌كا دى ڕاكه‌نه‌ڤه‌، ئه‌گه‌ر هوين ڕاست دبێژن كو خودێ مرییان ژ گۆڕان ڕادكه‌ت.
ئه‌رێ ئه‌ڤ بوتپه‌رێسه‌ دچێترن يان ملله‌تێ توببه‌عێ حميه‌رى وئه‌و ملله‌تێن كافر يێن به‌رى وان؟ ژ به‌ر تاوان وكوفرا وان مه‌ ئه‌و تێبرن، ئه‌ڤ بوتپه‌رێسه‌ ژ وان دچێتر نينن دا ئه‌م ل وان نه‌گرين، ووان تێ نه‌به‌ين، وئه‌و كوفرێ ب خودێ دكه‌ن.
ومه‌ عه‌سمان وعه‌رد وتشتێ د ناڤبه‌را وان دا ب يارى ڤه‌ نه‌ئافراندينه‌.
مه‌ ب حه‌قییێ -كو ڕێبازا خودێ‌یه‌- ئه‌و ئافراندينه‌، به‌لێ پترییا ڤان بوتپه‌رێسان وێ چه‌ندێ نزانن، له‌و هزرا خۆ تێدا ناكه‌ن؛ چونكى وان به‌ر ل خه‌لات وجه‌لاتى نينه‌.
هندى ڕۆژا حوكمكرنا د ناڤبه‌را خه‌لكى دايه‌ سه‌را وى كارێ وان د دنيايێ دا كرى ژڤانێ وان هه‌مییانه‌.
ڕۆژا دۆسته‌ك تشته‌كى ژ دۆستێ خۆ نه‌ده‌ته‌ پاش، ويه‌ك پشته‌ڤانییا يه‌كى نه‌كه‌ت.
ئه‌و تێ نه‌بت يێ خودێ دلۆڤانى پێ برى ژ خودان باوه‌ران، به‌لكى پشتى هنگى ئه‌و ده‌ستويرییێ دده‌ت كو هنده‌ك ژ وان مه‌هده‌رێ بۆ هنده‌كان بكه‌ن. هندى خودێ‌یه‌ د تۆلڤه‌كرنا خۆ دا ژ دوژمنان يێ زاله‌، و ب وه‌لییێن خۆ يێ دلۆڤانكاره‌.
هندى دارا زه‌ققومێیه‌ ئه‌وا ژ نيڤا جه‌هنه‌مێ ده‌ردكه‌ڤت.
به‌رێ وێ خوارنا خودانێ گونه‌هێن مه‌زنه‌، وشركا ب خودێ مه‌زنترين گونه‌هه‌.
به‌رێ دارا زه‌ققومێ وه‌كى ئاسنێ حه‌لاندى د زكێن بوتپه‌رێسان دا دكه‌لت.
وه‌كى كه‌لينا وێ ئاڤا زێده‌تر نه‌ئێته‌ كه‌لاندن.
هوين ل ڕۆژا قيامه‌تێ ڤى گونه‌هكارێ سه‌رداچووى بگرن وپال بـده‌ن، و ب توندى بهاژۆنه‌ نيڤا ئاگرى.
پاشى هوين وێ ئاڤا زێده‌تر نه‌ئێته‌ كه‌لاندن ب هنداڤ سه‌رێ وى دا كه‌ن، دا عه‌زاب ژ وى دوير نه‌كه‌ڤت.
وبۆ ڤى گونه‌هكارێ به‌خت ڕه‌ش دئێته‌ گۆتن: ئه‌ڤرۆ تو تام بكه‌ وێ عه‌زابا تو پێ دئێيه‌ عه‌زابدان، هندى تويى تو د ناڤ ملله‌تێ خۆ دا يێ زال بووى، و ل نك وان يێ ب قه‌در بووى. وئه‌ڤه‌ گه‌ف وپاشڤه‌برنه‌ بۆ وان.
هندى ئه‌ڤ عه‌زابه‌يه‌ يا هوين ئه‌ڤرۆ پێ دئێنه‌ عه‌زابدان ئه‌و عه‌زابه‌ يا هوين د دنيايێ دا ژێ ب گومان، وهه‌وه‌ باوه‌رى پێ نه‌دئينا.
هندى ئه‌ون يێن د دنيايێ دا ته‌قوا خودێ كرى وفه‌رمانێن وى ب جهـ ئيناين، د جهه‌كێ خۆش وته‌نا ژ هه‌مى ئاتاف ونه‌خۆشییان دانه‌.
د به‌حه‌شت وباغ وكانییان دانه‌.
ئارميشێ ستوير ويێ ته‌نك ئه‌و دكه‌نه‌ به‌رخۆ، هنده‌ك ژ وان به‌رانبه‌رى هنده‌كانه‌، ڕوى ب ڕوى به‌رێ خۆ دده‌نه‌ يه‌ك ودو، چى جهێ ئه‌و چوونێ وێرێ ديونخانه‌يا وانه‌.
وكانێ چاوا ل ئاخره‌تێ مه‌ قه‌درێ ڤان ته‌قواداران گرت وئارميش كره‌ به‌ر، وه‌سا مه‌ قه‌درێ وان گرت وژنێن جوان وچاڤ گر ژى دانێ.
ئه‌ڤ ته‌قواداره‌ د به‌حه‌شتێ دا هه‌مى ڕه‌نگێن فێقى يێ دلێ وان دچتێ دخوازن، وئه‌و ژ هندێ دپشت ڕاستن كو ئه‌ڤ چه‌نده‌ ژ وان بێته‌ بڕين.
ئه‌ڤ ته‌قواداره‌ د به‌حه‌شتێ دا تام ناكه‌نه‌ مرنێ پشتى كو وان مرنا يه‌كێ د دنيايێ دا تام كرى، وخودێ ژ قه‌نجییا خۆ ئه‌ڤ ته‌قواداره‌ ژ عه‌زابا ئاگرى پاراستن.
ئه‌ڤا مه‌ ل ئاخره‌تێ دايه‌ ته‌قواداران ئه‌وه‌ سه‌ركه‌فتنا مه‌زن يا چو سه‌ركه‌فتن پشتى وێ نه‌بن.
وهه‌ما مه‌ په‌يڤ وڕامانێن قورئانێ ب ئه‌زمانێ ته‌ -ئه‌ى موحه‌ممه‌د- ب ساناهى كرن؛ دا به‌لكى ئه‌و شيره‌ته‌كێ بۆ خۆ ژێ وه‌ربگرن.
ڤێجا تـو -ئه‌ى موحه‌ممه‌د- چاڤه‌ڕێیى وێ سه‌ركه‌فتنا ل سه‌ر بوتپه‌رێسان به‌ يا من ژڤان پێ دايه‌ ته‌، هندى ئه‌ون ئه‌و چاڤه‌ڕێیى مرن وشكه‌ستنا ته‌نه‌، وئه‌و دێ زانن كانێ سه‌ركه‌فتن وسه‌رفه‌رازییا دين ودنيايێ دێ بۆ كێ بت، ئه‌و بۆ ته‌ ودويكه‌فتییێن ته‌يه ‌-ئه‌ى موحه‌ممه‌د-.
(حم) گۆتن ل سه‌ر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌.
ئه‌ڤ قورئانه‌ ژ نك خودايێ زالێ كاربنه‌جهـ يا هاتییه‌ خوارێ.
د هه‌ر حه‌فت عه‌سمانان دا يێن كو باران ژێ دئێت، و د عه‌درى دا يێ چێكرى ژێ ده‌ركه‌فتين، ده‌ليل وهێجه‌تێن ئاشكه‌را بۆ وان هه‌نه‌ يێن باوه‌رییێ پێ دئينن.
و د ئافراندنا هه‌وه‌ دا وخودان رحێن كو ل عه‌ردى دبه‌لاڤ و ل سه‌ر ب ڕێڤه‌ دچن، ده‌ليل وهێجه‌تێن ئاشكه‌را بۆ وى ملله‌تى هه‌نه‌ يێ باوه‌رییه‌كا باوه‌رى ب خودێ دئينن.
و د ژێك جودا بوونا شه‌ڤێ وڕۆژێ دا، وئه‌و بارانا خودێ ژ عه‌سمانى ئينايه‌ خوارێ، ڤێجا وى عه‌رد پێ شينكرى پشتى كو ئه‌و هشك بووى، و د ئينانا باى دا بۆ هه‌وه‌، ده‌ليل وهێجه‌تێن ئاشكه‌را بۆ وى ملله‌تى هه‌نه‌ يێ د ئايه‌تێن خودێ بگه‌هت.
ئه‌م ڤان ئايه‌ت وده‌ليلان بۆ ته‌ -ئه‌ى موحه‌ممه‌د- ب حه‌قییێ دخوينين، ڤێجا پشتى خودێ وئايه‌ت وده‌ليلێن ته‌وحيدا وى ئه‌و دێ باوه‌رییێ ب چ گۆتن ئينن؟
تێچوون ونه‌مان بۆ هه‌ر كه‌سه‌كێ پڕدره‌وين وگه‌له‌ك گونه‌هكار بت.
گوهـ ل ئايه‌تێن كيتابا خودێ دبت بۆ وى دئێنه‌ خواندن، پاشى ئه‌و پتر ب ناڤ كوفرا خۆ دا دچت وخۆ ژ هندێ مه‌زنتر دبينت كو گوهدارییا خودێ وپێغه‌مبه‌رێ وى بكه‌ت، هه‌ر وه‌كى وى گوهـ ل وان ئايه‌تێن خودێ نه‌بووى يێن بۆ وى هاتينه‌ خواندن، ڤێجا تو مزگينییێ ب عه‌زابه‌كا ب ئێش ونه‌خۆش ل قيامه‌تێ د جه‌هنه‌مێ دا بده‌ ڤى پڕدره‌وينێ گونه‌هكار.
وئه‌گه‌ر ڤى پڕدره‌وينێ گونه‌هكار تشته‌ك ژ ئايه‌تێن مه‌ زانى ئه‌و دێ وى بۆ خۆ كه‌ته‌ جهێ يارى وتڕانه‌يان، ئه‌وان عه‌زابه‌كا ئه‌و پێ ڕه‌زيل وشه‌رمزار ببن بۆ هه‌يه‌.
ل به‌راهییا ڤان كه‌سێن تڕانه‌يان بۆ خۆ ب ئايه‌تێن خودێ دكه‌ن جه‌هنه‌م هه‌يه‌، وئه‌و مال وعه‌يالێ وان هه‌ى ب تشته‌كى مفاى ناگه‌هينته‌ وان، هه‌ر وه‌سا ئه‌و خوداوه‌ندێن وان ژبلی خودێ په‌رستن ژى بۆ دكر ئه‌و ژى فايده‌ى ناگه‌هيننه‌ وان، وعه‌زابه‌كا مه‌زن بۆ وان هه‌يه‌.
ئه‌ڤ قورئانه‌ يا مه‌ بۆ ته‌ ئينايه‌ خوارێ ڕێنيشادان وده‌ليله‌كه‌ ل سه‌ر حه‌قییێ، هه‌چییێ ل دويڤ بچت وكارى پێ بكه‌ت ئه‌و دێ به‌رێ وى ده‌ته‌ ڕێكا ڕاست، وئه‌وێن كافرى پێ كرى، نه‌خۆشترين ڕه‌نگێ عه‌زابێ ل ڕۆژا قيامه‌تێ بۆ وى هه‌يه‌.
خودێ‌یه‌ ده‌ريا بۆ هه‌وه‌ بن ده‌ست كرى؛ دا گه‌مى ب فه‌رمانا وى تێدا بچن، ودا هوين ژ قه‌نجییا وى گه‌له‌ك ڕه‌نگێن بازرگانییێ بۆ خۆ بخوازن، ودا هوين شوكرا وى بكه‌ن ل سه‌ر ڤێ قه‌نجییێ كو وى ده‌ريا بن ده‌ستى هه‌وه‌ كرى، وگوهدارییا ئه‌مرێ وى بكه‌ن.
وهه‌ر تشته‌كێ ل عه‌سمانان وه‌كى ڕۆژێ وهه‌يڤێ وستێران، وهه‌ر تشته‌كێ ل عه‌ردى وه‌كى حه‌يوانه‌ت وداروبار وگه‌مییان وى بن ده‌ستى هه‌وه‌ كرينه‌، ئه‌ڤ قه‌نجییه‌ هه‌مى منه‌تن خودێ ل هه‌وه‌ كرين، ڤێجا هوين په‌رستنا وى ب تنێ بكه‌ن وچو شريكان بۆ نه‌دانن. د ڤان قه‌نجییان دا يێن خودێ داينه‌ هه‌وه‌ نيشان وده‌ليلێن ئاشكه‌را ل سه‌ر ته‌وحيدا خودێ هه‌نه‌ بۆ وى ملله‌تێ هزرا خۆ د ئايه‌تێن خودێ دا دكه‌ت ووجه‌كێ بۆ خۆ ژێ دگرت.
تو بێژه‌ وان يێن باوه‌رى ئيناى بلا ئه‌و ل وان ببۆرن يێن چاڤه‌ڕێیى خێرا خودێ نه‌كه‌ن و ژ عه‌زابا وى نه‌ترسن ئه‌گه‌ر وان نه‌خۆشى گه‌هاندنه‌ خودان باوه‌ران؛ دا خودێ جزايێ ڤان بوتپه‌رێسان ل دويڤ كريارێن وان يێن دنيايێ بده‌تێ ده‌مێ وان نه‌خۆشى دگه‌هاندنه‌ خودان باوه‌ران.
هه‌چییێ گوهدارییا خودێ بكه‌ت ئه‌و وى چاكى بۆ خۆ كر، وهه‌چییێ د دنيايێ كاره‌كێ خراب بكه‌ت ئه‌و وى خرابى گه‌هانده‌ خۆ، پاشى هوين -گه‌لی مرۆڤان- پشتى مرنێ دێ زڤڕنه‌ نك خودايێ خۆ، ڤێجا ئه‌و دێ جزايێ هه‌ر يه‌كى ل دويڤ كارێ وى ده‌تێ.
و ب ڕاستى مه‌ ته‌ورات وئنجيل وحوكمدارییا ب وان دابوو ئسرائيلیان، وبارا پتر ژ وان پێغه‌مبه‌رێن ژ دوونده‌ها ئيبراهيمى مه‌ د ناڤ وان دا هنارتن، ومه‌ ژ تشتێن پاقژ ڕزق دا وان، ومه‌ ئـه‌و ب سـه‌ر هـه‌مى خه‌لكێ زه‌مانێ وان ئێخستبوون.
ومه‌ شريعه‌تێن ئاشكه‌را د ده‌ر حه‌قا حه‌لالی وحه‌رامى دا وئه‌و نيشانێن حه‌قییێ به‌رچاڤ بكه‌ن دانه‌ ئسرائيلیان، ڤێجا ئه‌و د ناڤبه‌را خۆ دا ژێك جودا نه‌بـوون حه‌تا زانين بۆ هاتى، وهێجه‌ت ل سه‌ر وان ئاشكه‌را بووى، وهه‌ما زێده‌گاڤییا هنده‌ك ژ وان ل سه‌ر هنده‌كان ژ به‌ر خۆمه‌زنكرنێ به‌رێ وان دا هندێ كو ئه‌و وێ چه‌ندێ بكه‌ن، هندى خودايێ ته‌يه‌ ل ڕۆژا قيامه‌تێ حوكمى د ناڤبه‌را وان ئسرائيلییێن ژێك جودابووى دا دكه‌ت. وئه‌ڤه‌ گه‌فه‌ بۆ ڤێ ئوممه‌تێ ژى دا ئه‌و وێ نه‌كه‌ن يا ئسرائيلیان كرى.
پاشى مه‌ تو -ئه‌ى موحه‌ممه‌د- ل سه‌ر ڕێبازه‌كا دينى يا ئاشكه‌را داناى، ڤێجا تو دويكه‌فتنا وى شريعه‌تى بكه‌ يێ مه‌ بۆ ته‌ داناى، ودويكه‌فتنا دلچوونێن وان نه‌كه‌ يێن چو زانين ب شريعه‌تێ خودێ نه‌هه‌ى. وئه‌ڤ ئايه‌ته‌ نيشانه‌كا مه‌زنه‌ ل سه‌ر ته‌كووزییا ڤى دينى، وكو دڤێت ئه‌و يێ حوكمدار بت، وكار ب وى بێته‌كرن.
هندى ئه‌ڤ بوتپه‌رێسه‌نه‌ يێن كو داخوازێ ژ ته‌ دكه‌ن كو تو دويكه‌فتنا دلچوونێن وان بكه‌ى ئه‌و ب تشته‌كى مفاى ناگه‌هيننه‌ ته‌ -ئه‌ى موحه‌ممه‌د- ئه‌گه‌ر ته‌ دويكه‌فتنا وان كر وخودێ تو عه‌زاب داى، وهندى ئه‌و زۆردارن يێن پێ ل توخويبێن خودێ ددانن ژ دوڕى وجوهییان وهه‌ر يه‌كێ وه‌كى وان هنده‌ك ژ وان پشته‌ڤانێن هنده‌كانه‌ دژى خودان باوه‌ران، وخودێ پشته‌ڤانێ ته‌قوادارانه‌.
ئه‌ڤ قورئانه‌ يا مه‌ بۆ ته‌ ئينايه‌ خوارێ -ئه‌ى موحه‌ممه‌د- مرۆڤ حه‌قییێ پێ دبينن، وپێ ب ڕێكا دورست دكه‌ڤن، وئه‌و ڕێنيشادان ودلۆڤانییه‌ بۆ وى ملله‌تێ باوه‌رییه‌كا باوه‌رى ب ڕاستییا وێ هه‌ى، وكو ئه‌و ژ نك خودێ‌یه‌.
يان ئه‌رێ ئه‌وێن خرابى كرين، وپێغه‌مبه‌رێن خودێ دره‌وين ده‌رێخستين، وفه‌رمانا خودايێ خۆ ب جهـ نه‌ئيناى، ئه‌و هزر دكه‌ن كو ئه‌م دێ وان وه‌كى وان لێ كه‌ين يێن باوه‌رى ب خودێ ئيناى وپێغه‌مبه‌رێن وى ڕاستگۆ ده‌رێخستين وچاكى كرين، وپه‌رستن بۆ خودێ ب تنێ كرى، وكو ئه‌م ل دنيايێ وئاخره‌تێ دێ وان ئينينه‌ ڕێزه‌كێ؟ پيسه‌ حوكمه‌ ئه‌و دكه‌ن كو باش وخرابان دئيننه‌ ڕێزه‌كێ.
وخودێ عه‌سمان وعه‌رد ب حه‌قییێ ودادییێ ئافراندينه‌؛ ودا جزايێ هه‌ر نه‌فسه‌كێ ل ئاخره‌تێ ل دويڤ كارێ وێ بێته‌ دان، وچو زۆردارى ل وان نائێته‌كرن.
ئه‌رێ ڤێجا ته‌ -ئه‌ى موحه‌ممه‌د- ئه‌و كه‌س ديتییه‌ يێ دلچوونا خۆ بۆ خۆ كرییه‌ خوداوه‌ند، ڤێجا هه‌ر تشته‌كێ دلێ وى بخوازت ئه‌و وى دكه‌ت، وخودێ پشتى زانين گه‌هاندییێ وچو هێجه‌ت بۆ نه‌هێلاين ئه‌و به‌رزه‌كر، له‌و ئه‌و گوهـ ناده‌ته‌ چو شيره‌تان، ووجه‌كێ بۆ خۆ ژێ وه‌رناگرت، وخودێ خه‌تـم ل سه‌ر دلێ وى دايه‌، ڤێجا ئه‌و د تشته‌كى ناگه‌هت، وپه‌رده‌ ل سه‌ر چاڤێن وى داناينه‌، له‌و ئه‌و ده‌ليلێن خودێ نابينت؟ ڤێجا پشتى خودێ ئه‌و به‌رزه‌كرى كى هه‌يه‌ به‌رێ وى بده‌ته‌ حه‌قییێ وڕێكێ نيشا بده‌ت؟ ئه‌رێ ڤێجا ما هوين -ئه‌ى گه‌لی مرۆڤان- بيرا خۆ لێ نائينن دا بزانن كو هه‌چییێ خودێ ئه‌و به‌رزه‌ كربت كه‌سه‌ك نابت وى بينته‌ سه‌ر ڕێكێ، وئه‌و ب خۆ ژى قه‌ت ب ڕێكێ ناكه‌ڤت؟
وڤان بوتپه‌رێسان ژ دره‌وپێكرن ب ڕابوونا پشتى مرنێ گۆت: هه‌ما ژين ئه‌وه‌ يا ئه‌م د دنيايێ دا دبه‌ينه‌ سه‌رى، ژ وێ پێڤه‌تر چو ژينێن دى نينن، وهه‌ما سال وزه‌مان هه‌ر دێ د سه‌ر مه‌ ڕا بۆرن، يه‌عنى خودايه‌ك نينه‌ وان بمرينت، وڤان بوتپه‌رێسان چو زانين ب وێ چه‌ندێ نينه‌، هه‌ما ئه‌و گومان وته‌خـمينن ئه‌و بۆ خۆ دكه‌ن.
وئه‌گه‌ر ئايه‌تێن مه‌ يێن ئاشكه‌را بۆ ڤان بوتپه‌رێسان دئێنه‌ خواندن يێن كو به‌حسێ ڕابوونا پشتى مرنێ دكه‌ن، هه‌ما هێجه‌تا وان ئه‌ڤه‌يه‌ ئه‌و دبێژنه‌ موحه‌ممه‌د پێغه‌مبه‌رى: پا كانێ تو وئه‌وێن د گه‌ل ته‌ دا بابێن مه‌ ئه‌وێن مرين زێندى بكه‌ن، ئه‌گه‌ر هوين د ڤێ ئاخفتنا خۆ دا دڕاستگۆنه‌.
تو بێژه‌ وان: خودێ‌یه‌ د دنيايێ هه‌وه‌ هند زێندى دهێلت هندى وى دڤێت، پاشى هه‌وه‌ دمرينت، پاشى ل ڕۆژا قيامه‌تێ يا گومان تێدا نه‌ ئه‌و هه‌وه‌ هه‌مییان زێندى دكه‌ته‌ڤه‌، به‌لێ پترییا مرۆڤان نزانن كو خودێ پشتى مرنێ دێ وان زێندى كه‌ته‌ڤه‌.
وملكێ هه‌ر حه‌فت عه‌سمانان وعه‌درى يێ خودێ‌یه‌. وڕۆژا قيامه‌ت ڕادبت ده‌مێ خودێ مرییان ژ گۆڕێن وان ڕادكه‌ت، ئه‌و كافر خوساره‌ت دبن يێن باوه‌رى ب خودێ نه‌ئيناى و ب وان ئايه‌تێن ئاشكه‌را يێن وى بۆ پێغه‌مبه‌رێن خۆ ئيناينه‌ خوارێ.
وتو -ئه‌ى موحه‌ممه‌د- ل ڕۆژا قيامه‌تێ دێ بينى هه‌ر ملله‌ته‌ك يێ كه‌فتییه‌ سه‌ر چۆكان، هه‌ر ملله‌ته‌ك بۆ كيتابا كريارێن خۆ دئێته‌ گازيكرن، وبۆ وان دئێته‌ گۆتن: ئه‌ڤرۆ جزايێ كريارێن هه‌وه‌ يێن باش وخراب دێ بۆ هه‌وه‌ ئێته‌دان.
ئه‌ڤه‌ كيتابا مه‌يه‌ به‌حسێ كارێ هه‌وه‌ دكه‌ت ب ڕاستى وبێ كێماسى، هندى ئه‌مين مه‌ فه‌رمان ل ملياكه‌تان كربوو كو كريارێن هه‌وه‌ بنڤيسن.
ڤێجا هندى ئه‌ون يێن باوه‌رى ئيناى، وكارێن چاك كرین، خودێ ب ڕه‌حما خۆ وان دبه‌ته‌ به‌حه‌شتا خۆ، وئه‌وه‌ سه‌ركه‌فتنا ئاشكه‌را.
وهندى ئه‌ون يێن كافر بووین بۆ پاشڤه‌برن دێ بۆ وان ئێته‌گۆتن: ئه‌رێ ما د دنيايێ دا ئايه‌تێن من بۆ هه‌وه‌ نه‌دهاتنه‌ خواندن، ڤێجا هه‌وه‌ خۆ ژ هندێ مه‌زنتر دديت كو هوين گوهێ خۆ بده‌نێ وباوه‌رییێ پێ بينن، وهوين ملله‌ته‌كێ بوتپه‌رێس بوون هه‌وه‌ گونه‌هـ دكرن وباوه‌رى ب جزادانێ نه‌دئينا.
وئه‌گه‌ر بۆ هه‌وه‌ هاتبا گۆتن: هندى سۆزا خودێ‌یه‌ ب زێنديكرنا مرییان ڕاستییه‌، وگومان د هاتنا قيامه‌تێ دا نينه‌، هوين دا بێژن: ئه‌م نزانين قيامه‌ت چيه‌؟ ويــا ژ مـــه‌ڤــــه‌ هاتنا وێ ته‌خمين وگومانه‌، وئه‌م ژ هاتنا وێ دپشت ڕاست نينين.
وبۆ وان يێن دره‌و ب ئايه‌تێن خودێ كرى كرێته‌ كارێن وان د دنيايێ دا كرين ئاشكه‌را بوون، وئه‌و عه‌زابا خودێ يا وان يارى پێ دكرن ب سه‌رێ وان هات.
وبۆ ڤان كافران هاته‌گۆتن: ئه‌ڤرۆ ئه‌م دێ هه‌وه‌ هێلينه‌ د عه‌زابا جه‌هنه‌مێ دا، وه‌كى هه‌وه‌ باوه‌رییا ب خودايێ خۆ هێلاى وهه‌وه‌ كار بۆ ديدارا ئه‌ڤێ ڕۆژا خۆ نه‌كرى، ومالا هه‌وه‌ دێ ئاگرێ جه‌هنه‌مێ بت، وهه‌وه‌ چو پشته‌ڤان نابن عه‌زابا خودێ ژ هه‌وه‌ بده‌نه‌ پاش.
ئه‌ڤ عه‌زابا خودێ ژ به‌ر هندێ يا هاتییه‌ سه‌رێ هه‌وه‌ چونكى هه‌وه‌ يارى وتڕانه‌ بۆ خۆ ب ئايه‌ت وده‌ليلێن خودێ دكرن، وخه‌ملا ژينا دنيايێ هوين د سه‌ردا بربوون، ڤێجا ئه‌و ئه‌ڤرۆ ژ ئاگرى ده‌رناكه‌ڤن، وئه‌و بۆ دنيايێ نائێنه‌ زڤــڕانــدن؛ دا كـو ژ نوى تۆبه‌ بكه‌ن وكارێ چاك بكه‌ن.
ڤێجا حه‌مد وسوپاسى بۆ خودێ ب تنێ بن خودايێ عه‌رد وعه‌سمانان، خودايێ هه‌مى چێكرییان سه‌را قه‌نجییێن وى يێن نه‌ئێنه‌ هژمارتن.
ومه‌زنى وده‌سهه‌لات وشيان ل عه‌رد وعه‌سمانان بۆ وى ب تنێ‌یه‌، وئه‌وه‌ زالێ نه‌ئێته‌ بێزاركرن، يێ كاربنه‌جهـ د گۆتن وكريار وشريعه‌تێ خۆ دا، يێ پاك وبلند بت، خودايێ ب حه‌ق ئه‌و ب تنێ‌یه‌.
(حم) گۆتن ل سه‌ر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌.
ئه‌ڤ قورئانه‌ ئينانه‌ خوارا خودايێ زاله‌ يێ كو كه‌س نه‌شێتێ، يێ كاربنه‌جهـ د كار وكريارێن خۆ دا.
عه‌سمان وعه‌رد وهه‌ر تشته‌كێ د ناڤبه‌رێ دا مه‌ ب حه‌قییێ ئافراندينه‌، نه‌كو ژ قه‌ستا وبێ ئه‌گه‌ر؛ به‌لكى دا خه‌لك مه‌زنییا ئافرانده‌رێ وان بزانن وپه‌رستنا وى ب تنێ بكه‌ن، ودا بزانن كو ئه‌و دشێت خه‌لكى پشتى مرنێ جاره‌كا دى ڕاكه‌ته‌ڤه‌، و -حه‌تا ده‌مه‌كێ ده‌سنيشانكرى ل نك وى- دا ئه‌و حه‌قییێ ودادییێ ب جهـ بينن. وئه‌وێن كوفر ب ته‌وحيدا خودێ كرى پشت دده‌نه‌ وى تشتێ قورئانێ ئه‌و پێ ترساندين، هزرا خۆ تێدا ناكه‌ن ووجه‌كێ بۆ خۆ ژێ وه‌رناگرن.
تو -ئه‌ى موحه‌ممه‌د- بێژه‌ ڤان كافران: ئه‌رێ بێژنه‌ من ئه‌و صه‌نه‌م وخوداوه‌ندێن هوين ژبلی خودێ په‌رستنێ بۆ دكه‌ن ئه‌وان چ ژ عه‌ردى ئافراندییه‌، يان وان پشكدارییه‌ك د گه‌ل خودێ د ئافراندنا عه‌سمانان دا هه‌يه‌؟ كانێ هوين كيتابه‌كا ژ نك خودێ هاتى به‌رى ڤێ قورئانێ يان پاشمايه‌كى ژ زانينێ بۆ من بينن، ئه‌گه‌ر هوين د ڤێ گۆتنا خۆ دا دڕاستگۆنه‌.
كه‌س ژ وى ڕێ به‌رزه‌تر نينه‌ يێ ژبلی خودێ گازى هنده‌ك خوداوه‌ندێن د به‌رسڤا وى نه‌ئێن بكه‌ت؛ چونكى ئه‌و دمرينه‌ يان دار وبه‌رن، ژ به‌ر هندێ ئه‌و ژ گازییا وان دبێ ئاگه‌هن، و ژ بێزارییا خۆ ئه‌و نه‌شێن نه‌ مفاى بگه‌هيننه‌ وان نه‌ زيانێ.
وئه‌گه‌ر ل ڕۆژا قيامه‌تێ مرۆڤ بۆ حسێب وجزادانێ هاتنه‌ كۆمكرن ئه‌و خوداوه‌ندێن وان د دنيايێ دا دوعا ژێ دكرن بۆ وان دێ بنه‌ دوژمن، ودێ له‌عنه‌تێ ل وان بارينن وخۆ ژێ به‌رى كه‌ن، ودێ حاشاتییێ كه‌ن كو ئه‌و ب په‌رستنا وان دزانا بووينه‌.
وئه‌گه‌ر ئايه‌تێن مه‌ بۆ ڤان بوتپه‌رێسان ئاشكه‌را بێنه‌ خواندن، ئه‌وێن كافر بووين ده‌مێ قورئان بۆ هاتى، گۆتن: ئه‌ڤه‌ سێره‌به‌ندییه‌كا ئاشكه‌رايه‌.
يان ئه‌ڤ بوتپه‌رێسه‌ دبێژن: موحه‌ممه‌دى ئه‌ڤ قورئانه‌ ژ نك خۆ چێكرییه‌؟ تو بێژه‌ وان: ئه‌گه‌ر من ئه‌و ژ نك خۆ چێكربت و ب دويڤ خودێ ڤه‌نابت هوين نه‌شێن تشته‌كى ژ عه‌زابا خودێ ژ من پاشڤه‌ببه‌ن، ئه‌گه‌ر وى سه‌را وێ چه‌ندێ ئه‌ز عه‌زاب دام. ئه‌و ژ هه‌ر يه‌كى زاناتره‌ ب وى تشتێ هوين د ده‌ر حه‌قا ڤێ قورئانێ دا دبێژن، خودێ به‌سه‌ ل سه‌ر من وهه‌وه‌ شاهد بت وئه‌وه‌ باش گونه‌هـ ژێبرێ دلۆڤانكار.
تـو بێژه‌ بوتپه‌رێسێن ملله‌تێ خۆ: ئه‌ز نه‌ يه‌كه‌مين پێغه‌مبه‌رێ خودێمه‌ بۆ مرۆڤان هاتيم، وئه‌ز نزانم كانێ د دنيايێ دا خودێ دێ چ ل من وهه‌وه‌ كه‌ت، و د وى تشتى دا يێ ئه‌ز دكه‌م وفه‌رمانێ پێ ل هه‌وه‌ دكه‌م هه‌ما ئه‌ز دويكه‌فتنا وێ دكه‌م يا خودێ ب وه‌حى بۆ من دهنێرت، وهه‌ما ئه‌ز ئاشكه‌را هه‌وه‌ دترسينم.
تو -ئه‌ى موحه‌ممه‌د- بێژه‌ بوتپه‌رێسێن ملله‌تێ خۆ: هوين بێژنه‌ من ئه‌گه‌ر ئه‌ڤ قورئانه‌ ژ نك خودێ بت وهه‌وه‌ كافرى پێ كر، وشاهده‌كێ وه‌كى عه‌بدللاهێ كوڕێ سه‌لامى ژ ئيسرائيلیان ژى شاهده‌يى ل سه‌ر تشته‌كێ وه‌كى وى دا يێ د ڤێ قورئانێ دا هاتى، كو ئه‌و شاهده‌يیه‌ يا بۆ پێغه‌مبه‌رينییا موحه‌ممه‌دى -سلاڤ لێ بن- د ته‌وراتێ دا هاتییه‌دان، ڤێجا وى باوه‌رى ئينا وكار ب وێ كر يا د ڤێ قورئانێ دا هاتى، وهه‌وه‌ ژ خۆمه‌زنكرن باوه‌رى پێ نه‌ئينا، ئه‌رێ ما ئه‌ڤه‌ مه‌زنترين زۆردارى ودژوارترين كوفر نينه‌؟ هندى خودێ‌یه‌ به‌رێ وى ملله‌تى ناده‌ته‌ ئيسلامێ يێ ب كوفرێ زۆردارى ل خۆ كرى.
وئه‌وێن كوفر ب پێغه‌مبه‌رينییا موحه‌ممه‌دى كرى گۆته‌ وان يێن باوه‌رى پێ ئيناى: ئه‌گه‌ر باوه‌رى ئينانا هه‌وه‌ ب وێ يا موحه‌ممه‌د پێ هاتى باشى با هه‌وه‌ به‌رى مه‌ ڕانه‌دكر، وكو ئه‌و ب قورئانێ ب هيدايه‌ت نه‌ هاتين ئه‌و دێ بێژن: ئه‌ڤه‌ دره‌وه‌كه‌ ژ مرۆڤێن به‌رێ يا هاتییه‌ ڤه‌گوهاستن.
وبه‌رى ڤێ قورئانێ مه‌ ته‌ورات ژى ئينابوو خوارێ پێشبه‌ر بۆ ئيسرائيلیان دا ل دويڤ بچن، ودلۆڤانى بۆ هه‌ر كه‌سه‌كێ باوه‌رییێ پێ بينت وكارى پێ بكه‌ت، وئه‌ڤ قورئانه‌ ڕاستگۆيیا كيتابێن به‌رى خۆ ديار دكه‌ت، مه‌ ئه‌و ب زمانێ عه‌ره‌بى ئينايه‌ خوارێ؛ دا ئه‌و پێ بێنه‌ ترساندن يێن ب كوفرێ وگونه‌هێ زۆردارى ل خۆ كرى، ودا ببته‌ مزگينى بۆ وان يێن گوهدارییا خودێ كرى، ڤێجا ب باوه‌رییا خۆ قه‌نجى د دنيايێ دا كرى.
هندى ئه‌ون يێن گۆتين: ئه‌للاهـ خودايێ مه‌يه‌، پاشى خۆ ل سه‌ر باوه‌رییا خۆ ڕاست كرى، چو ترس ژ نه‌خۆشییا ڕۆژا قيامه‌تێ ل سه‌ر وان نينه‌، وئه‌و ل سه‌ر وى تشتى ب خه‌م ناكه‌ڤن يێ وان ل پشت خۆ هێلايه‌ ل دنيايێ.
ئه‌و خه‌لكێ به‌حه‌شتێنه‌ ژ ڕه‌حما خودێ و ژ به‌ر كارێ چاك يێ وان د دنيايێ دا كرى ئه‌و هه‌ر وهه‌ر دێ ميننه‌ تێدا.
ومه‌ شيره‌ت ل مرۆڤى كرییه‌ كو قه‌نجییێ د گه‌ل دايبابێن خۆ بكه‌ت هندى ئه‌و دساخ بن وپشتى مرنا وان ژى؛ چونكى دايكا وى ب زه‌حمه‌ت ئه‌و د زكێ خۆ دا هلگرتییه‌، و ب زه‌حمه‌ت ونه‌خۆشى ئه‌و بوويه‌، وده‌مێ هلگرتن وشيردانا وى سيهـ هه‌يڤن. وبه‌حسكرنا ژ ڤان نه‌خۆشییێن دايك دبينت نيشانا هندێیه‌ كو حه‌قێ وێ ل سه‌ر عه‌يالی ژ حه‌قێ بابێ پتره‌. حه‌تا ده‌مێ ئه‌ڤ مرۆڤه‌ دگه‌هته‌ دويماهییا هێزا خۆ يا له‌شى وعه‌قلی، ودگه‌هته‌ چل سالییێ ئه‌و دوعايێ ژ خودايێ خۆ دكه‌ت ودبێژت: خودايێ من تو به‌رێ من بده‌ هندێ كو ئه‌ز سوپاسییا قه‌نجییا ته‌ بكه‌م يا كو ته‌ د گه‌ل من ودايبابێن من كرى، وتو به‌رێ من بده‌ كرنا وى كارێ چاك يێ تو ژێ ڕازى ببى، وتو دوونده‌ها من بۆ من چاك بكه‌، هندى ئه‌زم من ژ هه‌مى گونه‌هێن خۆ تۆبه‌يه‌، وئه‌ز ژ وانم يێن خۆ ب ده‌ست ئه‌مر وفه‌رمانا ته‌ ڤه‌ به‌رداين.
ئه‌و ئه‌ون يێن ئه‌م باشترينێ كارێ وان يێ چاك ژ وان قه‌بويل دكه‌ين و ل خرابییێن وان دبۆرين، ئه‌و د ناڤ خه‌لكێ به‌حه‌شتێ دانه‌، ئه‌ڤ سۆزه‌ يا مه‌ دايه‌ وان ئه‌وه‌ سۆزا ڕاست وبێ گومان.
وئه‌وێ گۆتییه‌ دايبابێن خۆ ده‌مێ وان به‌رێ وى دايه‌ باوه‌رییا ب خودێ و ب ڕابوونا پشتى مرنێ: ئۆف بۆ هه‌وه‌ ئه‌رێ هوين ژڤانى دده‌نه‌ من كو ئه‌ز جاره‌كا دى دێ ژ گۆڕا خۆ ده‌ركه‌ڤم، وگه‌له‌ك ملله‌ت به‌رى من بۆرينه‌ وكه‌س ژێ ڕانه‌بوويه‌؟ ودايبابێن وى دوعايا هيدايه‌تێ بۆ وى ژ خودێ دكه‌ن ودبێژن: تێچوون بۆ ته‌ بت، باوه‌رییێ بينه‌ وكارێ چاك بكه‌، هندى سۆزا خودێ‌یه‌ ب ڕاكرنا مرییان يا ڕاسته‌ وگومان تێدا نينه‌، وئه‌و دبێژته‌ وان: ئه‌ڤا هوين دبێژن ژ وان ئه‌فسانه‌يانه‌ يێن خه‌لكێ به‌رێ گۆتين و د كيتابێن خۆ دا نڤيسين.
ئه‌وێن ب ڤى ڕه‌نگى بن عه‌زابا خودێ ل سه‌ر وان فه‌ر بوويه‌، وغه‌زه‌با وى ب سه‌ر وان دا هاتییه‌ د گه‌ل وان ملله‌تێن به‌رى وان ل سه‌ر كوفرێ بۆرين ژ ئه‌جنه‌ ومرۆڤان، هندى ئه‌ون ئه‌و دزيانكار بووينه‌ كو وان هيدايه‌ت دايه‌ ب به‌رزه‌بوونێ وخۆشى دايه‌ ب عه‌زابێ.
وبۆ هه‌ر ده‌سته‌كه‌كێ ژ خێرخواز وخرابكاران هنده‌ك جهـ ل دويڤ كارێ وان د دنيايێ دا كرى ڕۆژا قيامه‌تێ ل نك خودێ هه‌نه‌؛ ودا خودێ جزايێ كريارێن وان ب دورستى بده‌تێ، وزۆردارى ل وان نائێته‌كرن كو هنده‌ك گونه‌هـ بۆ وان بێنه‌ زێده‌كرن، يان هنده‌ك خێرێن وان بێنه‌ كێمكرن.
وڕۆژا كافر ل سه‌ر ئاگرى دئێنه‌ پێشكێشكرن، وبۆ ڕه‌زيلكرن بۆ وان دئێته‌ گۆتن: ب ڕاستى هه‌وه‌ خۆشییێن خۆ د ژينا خۆ يا دنيايێ دا بربوون وهه‌وه‌ كه‌يف پێ هاتبوو، ڤێجا ئه‌ڤرۆ -ئه‌ى گه‌لی كافران- ب عه‌زابه‌كا شه‌رمزار وڕه‌زيلكه‌ر د ئاگرى دا هوين دێ ئێنه‌ جزادان؛ ژ به‌ر خۆمه‌زنكرنا بێ حه‌ق يا هه‌وه‌ د عه‌ردى دا دكر، و ژ به‌ر ده‌ركه‌فتنا هه‌وه‌ ژ بن ئه‌مرێ خودێ.
وتو به‌حسێ پێغه‌مبه‌رێ خودێ هوودى بكه‌ برايێ عادییان د مرۆڤاينییێ دا نه‌ كو د دينى دا، ده‌مێ وى ملله‌تێ خۆ ترساندى كو عه‌زابا خودێ ب سه‌ر وان دا بێت، گاڤا ئه‌و ل وارێ خۆ يێ ب ناڤێ (ئه‌حقاف) ێ ناڤدار دئاكنجى، وئه‌و جهێ تژى خيز بوو ل ژێرییا گزيرتا عه‌ره‌بان، و ب ڕاستى به‌رى هوودى وپشتى وى ژى گه‌له‌ك پێغه‌مبه‌ر هاتبوون ئه‌و ل هندێ هشيار كربوون: كو هوين د په‌رستنا خۆ دا بۆ خودێ چو شريكان بۆ وى نه‌دانن، هندى ئه‌زم ئه‌ز دترسم عه‌زابا خودێ ب سه‌ر هه‌وه‌ دا بێت ل ڕۆژه‌كا ترسا وێ مه‌زن، كو ڕۆژا قيامه‌تێیه‌.
وان گۆت: ئه‌رێ تو ب ڤێ گازییا خۆ هاتى؛ دا به‌رێ مه‌ ژ په‌رستنا خوداوه‌ندێن مه‌ بده‌يه‌ پاش؟ پا كانێ وێ عه‌زابێ ب سه‌ر مه‌ دا بينه‌ يا تو ژڤانى پێ دده‌يه‌ مه‌، ئه‌گه‌ر تو د گۆتن وسۆزا خۆ دا ژ ڕاستگۆيانى.
هوودى گۆت: هه‌ما ب تنێ خودێ دزانت كانێ كه‌نگى ئه‌و عه‌زاب يا ژڤان بۆ هــه‌وه‌ پـێ هـاتـییه‌ دان دێ گه‌هته‌ هـه‌وه‌، وهه‌ما ئـه‌ز پێغه‌مبه‌رێ خودێمه‌ بۆ هه‌وه‌، ئه‌ز وێ دگه‌هينمه‌ هه‌وه‌ يا وى ئه‌ز پێ هنارتيم، به‌لێ ئه‌ز دبينم هوين ملله‌ته‌كێ نه‌زانن كو هوين له‌زێ د هاتنا عه‌زابێ دا دكه‌ن، وهوين خۆ ل سه‌ر خودێ بسته‌ دكه‌ن.
ڤێجا ده‌مێ وان ئه‌و عه‌زاب يا وان له‌ز ل هاتنا وێ كرى ديتى وه‌كى عه‌وره‌كى ب لايێ نهالێن وان ڤه‌ هاتى، وان گۆت: ئه‌ڤه‌ عه‌وره‌كه‌ باران دێ بۆ مه‌ ژێ بارت، ئينا هوودى گۆته‌ وان: ئه‌و نه‌ عه‌ورێ بارانێیه‌ وه‌كى هوين هزر دكه‌ن، به‌لكى ئه‌و عه‌ورێ وێ عه‌زابێیه‌ يا هه‌وه‌ له‌ز ل هاتنا وێ كرى، ئه‌و هڕه‌بايه‌كه‌ عه‌زابه‌كا ب ئێش ونه‌خۆش تێدايه‌.
هه‌ر تشته‌كێ ئه‌و ڤێ بكه‌ڤت ب ئانه‌هییا خودايێ خۆ ئه‌و دێ وى په‌لخينت، ڤێجا وه‌ لێ هات ژبلی وان خانییێن ئه‌و تێڤه‌ تشته‌كێ دى ل وارێ وان نه‌هاته‌ ديتن، ب جزايه‌كێ وه‌كى ڤى ئه‌م ملله‌تێ تاوانبار جزا دده‌ين؛ ژ به‌ر تاوان وسه‌رداچوونا وان.
و ب ڕاستى مه‌ ئه‌و ئه‌گه‌رێن مانا د عه‌ردى دا دابوونه‌ عادییان يێن كو مه‌ نه‌داينه‌ هه‌وه‌ ئه‌ى گه‌لی كافرێن قوره‌يشییان، ومه‌ هنده‌ك گوهـ دابوونه‌ وان كو وان پێ گوهـ لێ ببت، وهنده‌ك چاڤ ئه‌و پێ ببينن، وهنده‌ك دل ئه‌و پێ تێ بگه‌هن، به‌لێ وان ئه‌و د وێ ڕێكێ دا ب كارئينان يا خودێ پێ ژ وان ڕازى نه‌بت، ڤێجا وان چو مفا نه‌گه‌هانده‌ وان؛ چونكى وان باوه‌رى ب ئايه‌تێن خودێ نه‌ئينا بوو، وئه‌و عه‌زابا وان له‌ز لێ دكر ويارى پێ دكرن ب سه‌رێ وان هات. وئه‌ڤه‌ گه‌فه‌كه‌ ژ خودێ وترساندنه‌كه‌ بۆ كافران.
ئه‌ى خه‌لكێ (مه‌كه‌هێ) ب ڕاستى ئه‌و گوندێن ل دۆر وڕه‌خێن هه‌وه‌ ژ گوندێن عادى وثه‌موودییان مه‌ تێبرن، وكاڤل كرن، ومه‌ ب گه‌له‌ك ڕه‌نگان نيشان وهێجه‌تێن خۆ بۆ وان ئاشكه‌راكرن؛ دا به‌لكى ئه‌و ژ وێ كوفرێ بزڤڕن يا ئه‌و ل سه‌ر.
ڤێجا پا دێ بلا ئه‌ڤ ملله‌تێن مه‌ تێبرين ژ لايێ وان خوداوه‌ندان ڤه‌ هاتبانه‌ ب سه‌رئێخستن يێن وان په‌رستن بۆ كرى؛ دا ئه‌و وان نێزيكى خودێ بكه‌ن ومه‌هده‌رێ بۆ بكه‌ن، نێ ئه‌و ل وان به‌رزه‌بوون، و د به‌رسڤا وان نه‌هاتن، وبه‌ڕه‌ڤانى ژێ نه‌كر، وئه‌و بوو ئه‌و دره‌وا وان كرى ده‌مێ وان ژ دره‌و خوداينى دايێ.
وتو -ئه‌ى موحه‌ممه‌د- به‌حس بكه‌ ده‌مێ مه‌ ده‌سته‌كه‌ك ژ ئه‌جنان هنارتییه‌ نك ته‌؛ دا ئه‌و گوهێ خۆ بده‌نه‌ قورئانێ، ڤێجا ده‌مێ ئه‌و ئاماده‌ بووين، وپێغه‌مبه‌رى قورئان خواندى، هنده‌ك ژ وان گۆته‌ هنده‌كان: بێ ده‌نگ ببن؛ دا ئه‌م گوهدارییا قورئانێ بكه‌ين، ڤێجا ده‌مێ پێغه‌مبه‌رى خواندن ب دويماهى ئيناى، وئه‌و تێ گه‌هشتين وپێ داخبار بووين، ئه‌و زڤڕينه‌ نك ملله‌تێن خۆ ووان ئه‌و ژ عه‌زابا خودێ ترساندن، ئه‌گه‌ر هات وباوه‌رییێ نه‌ئينن.
وان گۆت: ئه‌ى ملله‌تێ مه‌ هندى ئه‌مين مه‌ گوهـ ل كيتابه‌كێ بوو پشتى مووساى يا هاتییه‌ خوارێ، ئه‌و ڕاستگۆيیا كتێبێن خودێ به‌رى وێ بۆ پێغه‌مبه‌رێن خۆ هنارتين ئاشكه‌را دكه‌ت، وبه‌رێ خه‌لكى دده‌ته‌ حه‌قییێ وڕێكا ڕاست.
ئه‌ى ملله‌تێ مه‌ هوين د به‌رسڤا پێغه‌مبه‌رێ خودێ موحه‌ممه‌دى -سلاڤ لێ بن- وه‌رن، وباوه‌رییێ ب وى تشتى بينن يێ ئه‌و پێ هاتى، خودێ گونه‌هێن هه‌وه‌ دێ بۆ هه‌وه‌ ژێ به‌ت، وهه‌وه‌ ژ عه‌زابه‌كا ب ئێش ڕزگار كه‌ت.
وهه‌چییێ د به‌رسڤا پێغه‌مبه‌رێ خودێ نه‌ئێت وگوهدارییا وى تشتى نه‌كه‌ت يێ ئه‌و به‌رێ وى دده‌تێ، ئه‌و نه‌شێت د عه‌ردى دا خودێ بێزار كه‌ت گاڤا خودێ ڤيا وى عه‌زاب بده‌ت، وژبلی خودێ وى چو پشته‌ڤان ژى نابت عه‌زابا خودێ ژ وى پاشڤه‌ لێ بده‌ت، ئه‌و د به‌رزه‌بوونه‌كا ئاشكه‌را ژ حه‌قییێ دانه‌.
ئه‌رێ ما ئه‌و نزانن كو هندى خودێ‌یه‌ ئه‌وێ عه‌سمان وعه‌رد بێ وێنه‌ ئافراندين، و ب ئافراندنا وان ڤه‌ نه‌وه‌ستايى، يێ خودان شيانه‌ كو وان مرییان زێندى بكه‌ته‌ڤه‌ يێن وى بۆ جارا يه‌كێ ئافراندين؟ به‌لێ، ئه‌و تشته‌كه‌ ل به‌ر خودێ يێ ب ساناهییه‌، ئه‌و خودايێ ل سه‌ر هه‌ر تشته‌كى يێ خودان شيان.
وڕۆژا قيامه‌تێ ئه‌وێن كافر بووين ل سه‌ر ئاگرێ جه‌هنه‌مێ دئێنه‌ پێشكێشكرن، وبۆ وان دئێته‌ گۆتن: ئه‌رێ ما ئه‌ڤ عه‌زابه‌ نه‌ يا ژ ڕاستییه‌؟ ئه‌و دێ به‌رسڤێ ده‌ن وبێژن: به‌لێ ب خودايێ مه‌ ئه‌و يا ژ ڕاستییه‌، ڤێجا دێ بۆ وان ئێته‌ گۆتن: پا دێ ڤێجا تام بكه‌نه‌ وێ عه‌زابێ ژ به‌ر وێ كوفرا هه‌وه‌ د دنيايێ دا دكر.
ڤێجا تو -ئه‌ى موحه‌ممه‌د- بێهنا خۆ فره‌هـ بكه‌ ل سه‌ر وێ نه‌خۆشییا ژ ملله‌تێ ته‌ يێ كافر دگه‌هته‌ ته‌، هه‌ر وه‌كى پێغه‌مبه‌رێن خودان عه‌زم به‌رى ته‌ صه‌بر كێشاى -وئه‌و پێغه‌مبه‌ر نووح وئيبراهيم ومووسا وعيسانه‌، وتو ژى ژ وانى- وتو له‌زێ د عه‌زابدانا ملله‌تێ خۆ دا نه‌كه‌؛ چونكى ده‌مێ عه‌زاب دئێت وئه‌و وێ دبينن هه‌ر وه‌كى ئه‌و دانه‌كێ ڕۆژێ ب تنێ د دنيايێ دا مايين، ئه‌ڤه‌ ڕاگه‌هاندنه‌كه‌ بۆ وان وبۆ خه‌لكێ دى ژى. و ژ ملله‌تێ سه‌رداچوويى پێڤه‌تر كه‌س ب عه‌زابا خودێ نائێته‌ تێبرن.
ئه‌وين باوه‌رى ب خودێ نه‌ئيناى، وبه‌رێ خه‌لكى ژ دينێ وى دايه‌ پاش، خودێ كريارێن وان پويچ كرن.
وئه‌وێن باوه‌رى ب خودێ ئيناى ودويكه‌فتنا شريعه‌تێ وى كرى وباوه‌رى ب وێ كيتابێ ئيناى يا ل سه‌ر موحه‌ممه‌دى هاتییه‌ خوارێ، وئه‌و ئه‌و ڕاستییا بێ گومانه‌ يا ژ نك خودايێ وان هاتى، خودێ گونه‌هێن وان بۆ وان ڤه‌شارتن، و ل دنيايێ وئاخره‌تێ كارێ وان چاك كر.
ئه‌گه‌را وێ به‌رزه‌كرن وهيدايه‌تێ ئه‌وه‌ هندى يێن كافرن دويكه‌فتن وگوهدارییا شه‌يتانى كرییه‌، وئه‌وين باوه‌رى ئيناى دويكه‌فتنا پێغه‌مبه‌رى -سلاڤ لێ بن- ووێ ڕۆناهییا ئه‌و پێ هاتى كرییه‌، ووه‌كى خودێ ئاشكه‌را كرى كانێ وى چ ب سه‌رێ كافر وخودان باوه‌ران ئينايه‌ وه‌سا ئه‌و مه‌ته‌لان بۆ مرۆڤان دئينت، وهه‌ر ملله‌ته‌كى مه‌ته‌له‌كا بابه‌تى وان بت ئه‌و ل سه‌ر دئينت.
ڤێجا ئه‌گه‌ر هوين -گه‌لی خودان باوه‌ران- ل مه‌يدانێن شه‌ڕى ڕابه‌رى كافران ڕاوه‌ستان هـوين ب دورستى شه‌ڕى د گه‌ل وان بكه‌ن، ودربان ل ستويێن وان بده‌ن، حه‌تا ئه‌گه‌ر هه‌وه‌ ئه‌و لاوازكرن، وهێزا وان شكاند، هوين ئێخسيران باش گرێ بده‌ن: ڤێجا پشتى هنگى يان هوين منه‌تێ ل وان بكه‌ن ووان بێ به‌رانبه‌ر به‌رده‌ن، يان ژى بلا ئه‌و به‌رانبه‌رى به‌ردانا خۆ ماله‌كى يان تشته‌كێ دى بده‌نه‌ هه‌وه‌، يان ژى بلا ببنه‌ عه‌بد يان بێنه‌ كوشتن، وحه‌تا شه‌ڕ ڕادوه‌ستت هوين ل سه‌ر ڤێ چه‌ندێ دبه‌رده‌وام بن. ئه‌ڤه‌يه‌ حوكمێ دياركرى د مه‌سه‌لا جه‌ڕباندنا خودان باوه‌ران دا ب كافران وزڤڕاندنا ڕۆژان د ناڤبه‌را وان دا، وئه‌گه‌ر خودێ بڤێت بێ شه‌ڕ دێ تولا خودان باوه‌ران ژ كافران ڤه‌كه‌ت، به‌لێ وى جزايێ وان ب ده‌ستێن هه‌وه‌ دا وجيهادكرن دورست كر؛ دا هه‌وه‌ پێ بجه‌ڕبينت، ودينى ب هه‌وه‌ ب سه‌ربێخت. وئه‌وێن د ڕێكا خودێ دا هاتينه‌ كوشتن ژ خودان باوه‌ران خودێ خێرا كريارێن وان پويچ ناكه‌ت.
ئه‌و دێ به‌رێ وان ده‌ته‌ گوهدارییا خۆ، و ل دنيايێ وئاخره‌تێ دێ كارێ وان چاك كه‌ت.
ودێ وان به‌ته‌ به‌حه‌شتێ، وى ئه‌و بۆ وان ئاشكه‌راكر ونيشا وان دا.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رى كرى، ئه‌گه‌ر هوين ب كرنا جيهادێ و ب كارئينانا قورئانێ دينێ خودێ ب سه‌ربێخن خودێ دێ هه‌وه‌ ب سه‌ر نه‌ياران ئێخت، ودێ پییێن هه‌وه‌ موكم كه‌ت.
وئه‌وێن كافربووين تێچوون بۆ وان بت، وخودێ خێرا كريارێن وان پويچ كر.
چونكى وان ب كيتابا خودێ يا بۆ پێغه‌مبه‌رێ وى هاتى نه‌خۆش بوو، وباوه‌رى پێ نه‌ئينا، ڤێجا خودێ كريارێن وان پويچ كرن؛ چونكى ئه‌و بۆ ڕێكا شه‌يتانى بوون.
ئه‌رێ ما ئه‌ڤ كافره‌ ل عه‌ردێ خودێ نه‌گه‌ڕياينه‌ دا وجه‌كێ بۆ خۆ ژ وێ ببينن يا ب سه‌رێ وان ملله‌تان هاتى يێن به‌رى وان دره‌و ب پێغه‌مبه‌ران كرى؟ خودێ وارێ وان ب سه‌ر سه‌رێ وان دا په‌لـخاند، وبۆ كافران دويماهییه‌كا وه‌كى ڤێ دويماهییێ هه‌يه‌.
ئه‌وا هه‌ يا مه‌ ب سه‌رێ هه‌ر دو ده‌سته‌كان ئيناى ده‌سته‌كا باوه‌رییێ وده‌سته‌كا كوفرێ؛ ژ به‌ر هندێیه‌ چونكى خودێ خودان وپشته‌ڤانێ خودان باوه‌رانه‌، وكافرن چو خودان وپشته‌ڤان نين.
هندى خودێ‌یه‌ وان يێن باوه‌رى ب خودێ و ب پێغه‌مبه‌رێ وى ئيناى وچاكى كرين دكه‌ته‌ د وان به‌حه‌شتان دا يێن ڕويبار د بن دا دچن، وئه‌وێن كافر بووين مه‌ته‌لا وان د خوارن وخۆشى برنا وان يا د دنيايێ دا وه‌كى مه‌ته‌لا وان حه‌يوانانه‌ يێن خه‌ما وان به‌س خوارن، وئاگرێ جه‌هنه‌مێ جهـ وواره‌ بۆ وان.
وگه‌له‌ك باژێر هه‌بوون خه‌لكێ وان ژ خه‌لكێ باژێرێ ته‌ يێ تو -ئه‌ى موحه‌ممه‌د- ده‌رێخستى -كو مه‌كه‌هه‌- د هێز دژوارتر بوون مه‌ ئه‌و ب گه‌له‌ك ڕه‌نگێن عه‌زابێ تێ برن، ڤێجا چو پشته‌ڤان بۆ وان نه‌بوون عه‌زابا خودێ ژ وان پاشڤه‌ لێ بده‌ن.
ئه‌رێ ڤێجا هه‌چییێ ده‌ليله‌كێ ئاشكه‌را ژ خودايێ وى د گه‌ل وى هه‌بت و ب ته‌وحيدا وى يێ زانابت، دێ وه‌كى وى بت يێ شه‌يتانى كارێ وى يێ خراب ل به‌ر وى خه‌ملاندى، ڤێجا وى د بێ ئه‌مرییا خودێ دا دويكه‌فتنا دلچوونێن خۆ كرى ووى بێ ده‌ليل په‌رستنا يه‌كێ دى ژبلی خودێ كرى؟ ئه‌و وه‌كى يه‌ك نابن.
ژ سـالۆخه‌تێن وێ به‌حه‌شتێ‌يه‌ يـا خودێ ژڤان پـێ دايه‌ ته‌قواداران: هنده‌ك ڕويبارێن مه‌زن ژ وێ ئاڤا ڕه‌نگێ وێ نه‌ئێته‌ گوهاڕتن تێدا هه‌نه‌، وهنده‌ك ڕويبارێن ژ وى شيرێ تاما وى نه‌ئێته‌ گوهاڕتن، وڕويبارێن ژ وێ مه‌يا ڤه‌خور خۆشییێ پێ دبه‌ن، وڕويبارێن تژى هنگڤينێ صه‌فاندى تێدا هه‌نه‌، وبۆ ڤان ته‌قواداران د به‌حه‌شتێ دا ژ هه‌مى ڕه‌نگێن فێقى هه‌نه‌، ويا ژ ڤێ مه‌زنتر لێبورينا ژ گونه‌هێن وانه‌، ئه‌رێ ئه‌وێ د ڤێ به‌حه‌شتێ دا ما وه‌كى وییه‌ يێ هه‌ر وهه‌ر د ئاگرى دا دمينت، وئاڤه‌كا زێده‌ كه‌لاندى بۆ وان دئێته‌ دان ڕويڤيكێن وان پێ پرت پرت دبن؟
و ژ ڤان دوڕوییان هنده‌ك هه‌نه‌ گوهێ خۆ دده‌نه‌ ته‌ -ئه‌ى موحه‌ممه‌د- وخۆ تێ ناگه‌هينن؛ حه‌تا ده‌مێ ژ ديوانا ته‌ ڕادبن بۆ تڕانه‌پێكرن دبێژنه‌ وان يێن خودان زانين ب كيتابا خودێ: موحه‌ممه‌دى ڤێ گاڤێ چ دگۆت؟ ئه‌و ئه‌ون يێن خودێ خه‌تم ل دلێن وان داى، ڤێجا ئه‌و د حه‌قییێ ناگه‌هن و ب ڕێكێ ناكه‌ڤن، ووان دويكه‌فتنا دلچوونێن خۆ كرییه‌.
وئه‌وێن هاتينه‌ سه‌ر ڕێكا حه‌ق خودێ هيدايه‌ت ل وان زێده‌ كر، ڤێجا ب وێ چه‌ندێ هيدايه‌تا وان ب هێز كه‌فت، ووى به‌رێ وان دا ته‌قوايێ، وئه‌و بۆ وان ب ساناهى كر.
ئه‌ڤ دره‌وپێكه‌ره‌ ژ قيامه‌تێ پێڤه‌تر چاڤه‌ڕێیى تشته‌كێ دى ناكه‌ن كو ئه‌و ژ نشكه‌كێ ڤه‌ بێت وبگه‌هته‌ وان، چونكى ب ڕاستى نيشانێن وێ هاتينه‌ ووان چو مفا بۆ خۆ ژێ وه‌رنه‌گرتییه‌، ڤێجا ئه‌گه‌ر ئه‌و گه‌هشته‌ وان ئه‌و ژ نوى ژ كيڤه‌ دێ بيرا خۆ لێ ئيننه‌ڤه‌؟
ڤێجا تۆ بزانه‌ -ئه‌ى موحه‌ممه‌د- كو ژ خودێ پێڤه‌تر چو خودا يێن حه‌ق نينن، وتو داخوازا ژێبرنا گونه‌هان بۆ خۆ، وبۆ مێرێن خودان باوه‌ر وژنێن خودان باوه‌ر بكه‌. وخودێ دزانت ب ڕۆژێ هوين چ دكه‌ن، و ب شه‌ڤێ ل ده‌مێ ئاكنجيبوونێ چ ب سه‌رێ هه‌وه‌ دئێت.
وئه‌وێن باوه‌رى ب خودێ وپێغه‌مبه‌رێ وى ئيناى دبێژن: بلا سووره‌ته‌ك ژ نك خودێ هاتبا خوارێ فه‌رمانا ب جيهادێ ل مه‌ كربا، ڤێجا ئه‌گه‌ر سووره‌ته‌كا موكم هاته‌ خوارێ وبه‌حسێ جيهادێ تێدا هاته‌كرن، تو دێ بينى ئه‌وێن نفاق ل نك هه‌ى و د دل دا ژ دينێ خودێ ب گومان وه‌سا دێ به‌رێ خۆ ده‌نه‌ ته‌ -ئه‌ى موحه‌ممه‌د- وه‌كى وى يێ ترسا مرنێ ب سه‌ردا گرتى، ڤێجا يا باشتر بۆ ڤان يێن نساخى د دلێن وان دا هه‌ى ئه‌وه‌ ..
ئه‌و گوهدارییا خودێ بكه‌ن وگۆتنه‌كا وه‌سا بێژن يا د گه‌ل شريعه‌تى ڕێككه‌فتى بت. ڤێجا ئه‌گه‌ر فه‌رمانا خودێ ب كرنا شه‌ڕى هات وجيهاد فه‌ر بوو ڤان دوڕوییان پێ نه‌خۆش دبت، وئه‌گه‌ر ئه‌و د باوه‌رییا خۆ دا ب خودێ دڕاستگۆبانه‌ ئه‌و ژ بێ ئه‌مرییا خودێ دا بۆ وان چێتر بت.
ڤێجا به‌لكى ئه‌گه‌ر هه‌وه‌ پشت ددا كيتابا خودێ وســونــنـه‌تا پێغه‌مبه‌رێ وى مـوحــه‌مــمـه‌دى -سلاڤ لێ بن- هوين بێ ئه‌مرییا خودێ د عه‌ردى دا بكه‌ن، ڤێجا هوين كوفرێ ب خودێ بكه‌ن وخوينێ بڕێژن، ومرۆڤاينییێ د ناڤبه‌را خۆ دا ببڕن.
ئه‌و ئه‌ون يێن خودێ ئه‌و ژ ره‌حما خۆ دويركرين، ڤێجا يه‌كا هند ژ وان چێكرى كو وان گوهـ ل وى تشتى نه‌بت يێ مفايێ وان تێدا وئه‌و وى نه‌بينن، ڤێجا ئه‌و چو ده‌ليلێن خودێ نابينن.
ئه‌رێ ڤێجا ما ئه‌ڤ دوڕییه‌ هزرێن خۆ د شيره‌ت وده‌ليلێن قورئانێ دا ناكه‌ن؟ به‌لكى ئه‌ڤ دله‌ دگرتينه‌ وچو ژ ڤێ قورئانێ تێدا ناچت، وئه‌و هزرا خۆ د شيره‌تێن خودێ دا ناكه‌ن.
هندى ئه‌ون يێن لێڤه‌ بووين وهيدايه‌ت وباوه‌رى هێلاين، وپشتى حه‌قى بۆ ئاشكه‌را بووى ئه‌و ب سه‌ر پاش پانییێن خۆ دا ل كوفرێ زڤڕينه‌ڤه‌، شه‌يتانى گونه‌هێن وان بۆ وان خه‌ملاندن، وئه‌و ب هيڤى كرن.
ئه‌ڤ ل دويڤ به‌ردانه‌ بۆ هندێیه‌ دا ئه‌و پتر ب ناڤ كوفرێ ڤه‌ بچن؛ چونكى وان گۆته‌ وان جوهییێن ب وێ نه‌خۆش بووى يا خودێ ئينايه‌ خوارێ: د هنده‌ك كاران دا يێن كو بێ ئه‌مرییا خودێ وپێغه‌مبه‌رى تێدا هه‌ى ئه‌م دێ گوهدارییا هه‌وه‌ كه‌ين. وخودێ وى تشتى دزانت يێ ئه‌و ڤه‌دشێرن، ڤێجا بلا موسلمان هشيار بت و د بێ ئه‌مرییا خودێ وپێغه‌مبه‌رى دا -سلاڤ لێ بن- گوهدارییا كه‌سێ نه‌كه‌ت.
ڤێجا حالێ وان دێ چ بت ده‌مێ فريشته‌ ڕحێن وان دستينن وئه‌و ل ڕوییێن وان و ل پاشییێن وان دده‌ن؟
ئه‌و عه‌زابا ئه‌و گه‌هشتينێ؛ ژ به‌ر هندێیه‌ چونكى وان دويكه‌فتنا وى تشتى كر يێ خودێ پێ ژ وان عێجز ببت، ووان كه‌رب ژ وى تشتى ڤه‌بوو يێ خودێ پێ ژ وان ڕازى ببت ژ كريارێن چاك وه‌كى جيهادا د گه‌ل كافران، ڤێجا خودێ خێرا كريارێن وان پويچ كر.
يان دوڕییان هزركرییه‌ خودێ وێ كه‌رب وكينا د دلێن وان دا دژى ئيسلامێ وموسلمانان هه‌ى ده‌رنائێخت؟ به‌لێ هندى خودێ‌یه‌ مرۆڤێ ڕاستگۆ ويێ دره‌وين ژێك جودا دكه‌ت.
وئه‌گه‌ر مه‌ بڤێت -ئه‌ى موحه‌ممه‌د- ئه‌م دا وان خۆ ب خۆ نيشا ته‌ ده‌ين، ڤێجا تو دا وان ب هنده‌ك نيشانێن ئاشكه‌را ناسى، وتو دێ وان ب ئاخفتنێ ناسى ئه‌و ئاخفتنا مرادا وان ئاشكه‌را دكه‌ت. وكريارێن كه‌سێ ژ هه‌وه‌ ل به‌ر خـودێ به‌رزه‌ نابن، وئه‌و جزايێ هه‌ر يه‌كى دێ ده‌تێ.
وئه‌م ب شه‌ڕى وجيهادا دوژمێن خودێ دێ هه‌وه‌ جه‌ڕبينين -گه‌لی خودان باوه‌ران- حه‌تا ب كرنا جيهادێ جيهادكه‌ر وصه‌بركێش ئاشكه‌را ببن، وئه‌م دێ گۆتن وكريارێن هه‌وه‌ ژى جه‌ڕبينين دا يێ ڕاستگۆ ژ يێ ده‌روين جودا ببت.
هندى ئه‌ون يێن كوفر ب ته‌وحيدا خودێ كرى، وبه‌رێ خه‌لكى ژ دينێ وى دايه‌ پاش، وبێ ئه‌مرییا پێغه‌مبه‌رێ خودێ كرى، وپشتى نيشان وده‌ليل ل سه‌ر ڕاستییا پێغه‌مبه‌رينییا وى بۆ وان ئاشكه‌را بووين وان شه‌ڕێ وى كرى، ئه‌و ب تشته‌كى زيانێ ناگه‌هيننه‌ دينێ خودێ، وخودێ دێ خێرا وان كريارێن وان د دنيايێ دا كرين پويچ كه‌ت؛ چونكى وان ئه‌و بۆ كنارێ خودێ نـه‌كربـوون.
ئـه‌ى ئـه‌وێن بـاوه‌رى ب خودێ ئيناى ودويكه‌فتنا پێغه‌مبه‌رێ وى كرى هوين گوهدارییا خودێ وگوهدارییا پێغه‌مبه‌رى د ئه‌مر وفه‌رمانێن وان دا بكه‌ن، وهوين خێرا كريارێن خۆ ب كوفرێ وگونه‌هێ پويچ نه‌كه‌ن.
هندى ئه‌ون يێن كوفر ب ته‌وحيدا خودێ كرى وبه‌رێ خه‌لكى ژ دينێ وى دايه‌ پاش، وپاشى ل سه‌ر وێ چه‌ندێ مرين، خودێ گونه‌هێن وان بۆ وان ژێ نابه‌ت، وسه‌را كوفرا وان دێ وان عه‌زاب ده‌ت، و ل پێش چاڤێن خه‌لكى دێ وان شه‌رمزار كه‌ت.
ڤێجا هوين -گه‌لی خودان باوه‌ران- ژ جيهادا بوتپه‌رێسان لاواز نه‌بن، و ژ كرنا شه‌ڕێ د گه‌ل وان نه‌ترسن، وبۆ صولحێ وان داخواز نه‌كه‌ن، ويێن بلندتر هوينن، وخودێ ب پشته‌ڤانى وسه‌ركه‌فتنا خۆ يێ د گه‌ل هه‌وه‌. وئه‌ڤه‌ مزگينییه‌كا مه‌زنه‌ ب سه‌ركه‌فتنا ل سه‌ر نه‌ياران. وخودێ خێرا كريارێن هه‌وه‌ بۆ هه‌وه‌ كێم ناكه‌ت.
هه‌ما ژينا دنيايێ يارى وموژيلاهییه‌. وئه‌گه‌ر هوين باوه‌رییێ ب خودێ وپێغه‌مبه‌رێ وى بينن، وته‌قوا خودێ بكه‌ن وپێگيرییێ ب فه‌رمانا وى بكه‌ن، ئه‌و دێ خێرا كريارێن هه‌وه‌ ده‌ته‌ هه‌وه‌، وئه‌و ژ هه‌وه‌ ناخوازت كو هوين مالێ خۆ هه‌مییێ بكه‌نه‌ زه‌كات، به‌لكى ئه‌و دخوازت هوين هنده‌ك مالێ خۆ بكه‌نه‌ زه‌كات.
ئه‌گه‌ر ئه‌و پسيارا مالێ هه‌وه‌ هه‌مییێ بكه‌ت، ئه‌و دێ هه‌وه‌ وه‌ستينت، وهوين دێ قه‌لسییێ كه‌ن، وئه‌و دێ كه‌ربا دلێن هه‌وه‌ ئاشكه‌را كه‌ت ئه‌گه‌ر وى داخوازا وى تشتى ژ هه‌وه‌ كر يێ هه‌وه‌ ب دانا وى نه‌خۆش بت.
ئه‌ڤه‌ هوين -گه‌لی خودان باوه‌ران- بۆ خه‌رجكرنا مالی د ڕێكا جيهادا دوژمنێن خودێ دا يێن دئێنه‌ گازيكرن، ڤێجا د ناڤ هه‌وه‌ دا هه‌يه‌ يێ قه‌لسییێ دكه‌ت، وهه‌چییێ قه‌لسییێ بكه‌ت هه‌ما ئه‌و قه‌لسییێ ل خۆ دكه‌ت، وخودێ‌یه‌ يێ بێ منه‌ت ژ هه‌وه‌ وهوين هه‌ژارێن وينه‌، وئه‌گه‌ر هوين پشت بده‌نه‌ باوه‌رییا ب خودێ وپێگيرییا ب فه‌رمانا وى، ئه‌و دێ ملله‌ته‌كێ دى ب هه‌وه‌ گوهۆڕت، پاشى ئه‌و وه‌كى هه‌وه‌ پشت ناده‌نه‌ ئه‌مرێ خودێ، به‌لكى دێ گوهدارییا وى ويا پێغه‌مبه‌رێ وى كه‌ن، و ب مال وجانێ خۆ ئه‌و دێ جيهادێ د ڕێكا وى دا كه‌ن.
هندى ئه‌مين مه‌ ڤه‌كرنه‌كا ئاشكه‌را بۆ ته‌ -ئه‌ى موحه‌ممه‌د- ڤه‌كرییه‌، خودێ دينێ ته‌ دێ تێدا زال كه‌ت، وته‌ ب سه‌ر دوژمنان ئێخت، ومه‌به‌ست پێ صولحا (حوده‌يبیێ‌یه‌) ده‌مێ خه‌لك تێدا پشت ڕاست بووى، ومه‌يدانا گازییا ئيسلامێ به‌رفره‌هـ بووى، وهه‌چییێ ڤياى ڕاستییا ئيسلامێ بزانت شيا بۆ خۆ لێ بگه‌ڕيێت، ڤێجا هنگى خه‌لك كۆم كۆمه‌ هاتنه‌ د ئيسلامێ دا؛ له‌و خودێ ناڤێ وێ كره‌ ڤه‌كرنا ئاشكه‌را.
مه‌ ئه‌و ڤه‌كرن دا ته‌ و ل به‌ر ته‌ ب ساناهى ئێخست؛ دا خودێ گونه‌هێن ته‌ يێن چوويى ويێن مايى بۆ ته‌ ژێ ببه‌ت؛ ژ به‌ر وان نه‌خۆشییێن ته‌ د ڕێكا ڤێ ڤه‌كرنێ دا ديتين، ودا ئه‌و ب سه‌رێخستنا دينێ ته‌ وشكاندنا دوژمنێن ته‌ قه‌نجییا خۆ ل سه‌ر ته‌ تمام بكه‌ت، ودا به‌رێ ته‌ بده‌ته‌ ڕێكا دينى يا ڕاست.
ودا خودێ ب سه‌ركه‌فتنه‌كا ب هێز ته‌ ب سه‌ربێخت.
ئه‌وه‌ يێ ل ڕۆژا (حوده‌يبیێ) ڕحه‌تى وته‌ناهى هاڤێتییه‌ دلێن خودان باوه‌ران، وباوه‌رى تێدا موكم كرى؛ دا باوه‌رییا وان ب خودێ ودويكه‌فتنا وان بۆ پێغه‌مبه‌رى زێده‌تر لێ بێت. وله‌شكه‌رێن عه‌سمانان وعه‌ردى يێن خودێنه‌ ئه‌و به‌نییێن خۆ يێن خودان باوه‌ر پێ ب سه‌ردئێخت. وخودێ ب وان تشتێن مفايێ به‌نییێن وى تێدا يێ پڕزانا بوويه‌، و د كارێ خۆ دا يێ كاربنه‌جهـ بوويه‌.
دا خودێ مێرێن خودان باوه‌ر وژنێن خودان باوه‌ر بكه‌ته‌ د وان به‌حه‌شتان دا يێن ڕويبار د بن داروبار وقه‌سرێن وێ دا دچن، هه‌ر وهه‌ر ئه‌و دێ تێدا مينن، ودا ئه‌و كريارێن وان يێن خراب ژێ ببه‌ت، ووان سه‌را جزا نه‌ده‌ت، وئه‌و جزادان ل نك خودێ ڕزگاركرنه‌كا ژ هه‌مى خه‌مانه‌، و ب ده‌ست ڤه‌ ئينانا هه‌مى مرادانه‌.
ودا خودێ مێرێن دوڕوى وژنێن دوڕوى ومێرێن بوتپه‌رێس وژنێن بوتپه‌رێس عه‌زاب بده‌ت ئه‌وێن هزره‌كا خراب ژ خودێ دكه‌ن كو ئه‌و پێغه‌مبه‌رێ خۆ ووان خودان باوه‌رێن د گه‌ل دا ب سه‌رنائێخت، ودينێ خۆ زال ناكه‌ت، ڤێجا عه‌زاب وئه‌و تشتێ وان پێ نه‌خۆش هه‌ر دێ ب سه‌ر وان دا ئێت، وغه‌زه‌با خودێ ودويركه‌فتنا ژ ڕه‌حما وى هه‌ر دێ بۆ وان بت، وخودێ ئاگرێ جه‌هنه‌مێ بۆ وان ئاماده‌كرییه‌، وئه‌و پيسه‌ جهه‌ يێ ئه‌و دێ چنێ.
وله‌شكه‌رێن عه‌سمانان وعه‌ردى يێن خودێنه‌ ئه‌و پشته‌ڤانییا به‌نییێن خۆ يێن خودان باوه‌ر پێ دكه‌ت. وخودێ ل سه‌ر خه‌لكى هه‌مییێ يێ زال بوويه‌، و د ڕێڤه‌برنا كارێ وان دا يێ كاربنه‌جهـ بوويه‌.
هندى ئه‌مين مه‌ تو -ئه‌ى موحه‌ممه‌د- يێ هنارتى شاهد ل سه‌ر ئوممه‌تێ كو ته‌ په‌يام يا گه‌هاندییێ، ودا تو وێ بۆ وان ئاشكه‌را بكه‌ى يا مه‌ تو پێ هنارتى، ودا مزگينییێ ب به‌حه‌شتێ بده‌يه‌ وى يێ گوهدارییا ته‌ بكه‌ت، ووى ب عه‌زابا دوير يان يا نێزيك بترسينى يێ گوهدارییا ته‌ نه‌كرى.
دا هوين باوه‌رییێ ب خودێ وپێغه‌مبه‌رێ وى بينن، ودا هوين ب ڕێكا سه‌ركه‌فتنا دينێ خودێ وى ب سه‌ربێخن ومه‌زن بكه‌ن، ودا ل سپێده‌ وئێڤاران هوين ته‌سبيحا وى بكه‌ن.
هندى ئه‌ون يێن ل (حوده‌يبیێ) په‌يمانا ل سه‌ر كرنا شه‌ڕى دايه‌ ته‌ هه‌ما ئه‌و يێ په‌يمانێ دده‌نه‌ خودێ وسۆزێ د گه‌ل وى گرێدده‌ن پێخه‌مه‌ت كو ئه‌و ژ وان ڕازى ببت ووان ببه‌ته‌ به‌حه‌شتێ، ده‌ستێ خودێ ل سه‌ر ده‌ستێن وانه‌، ئه‌و يێ د گه‌ل وان گوهـ ل گۆتنا وان دبت، وجهێ وان دبينت، ودزانت كانێ ئه‌و چ ڤه‌دشێرن و چ ئاشكه‌را دكه‌ن، ڤێجا هه‌چییێ په‌يمانا خۆ بشكێنت هه‌ما خرابییا وێ چه‌ندێ بۆ وى دزڤڕت، وهه‌چییێ وێ په‌يمانا خۆ ب جهـ بينت يا وى دايه‌ خودێ، خودێ خێره‌كا مه‌زن كو به‌حه‌شته‌ دێ ده‌ته‌ وى. وئه‌ڤ ئايه‌ته‌ هندێ دگه‌هينت كو خودێ ده‌ست هه‌يه‌، ده‌سته‌كێ بابه‌تى وى بت، بێى چاوانییه‌ك بۆ بێته‌ ده‌سنيشانكرن.
ئه‌و عه‌ره‌بێن ده‌شتێ يێن كو د گه‌ل ته‌ ده‌رنه‌كه‌فتينه‌ (مه‌كه‌هێ) ده‌مێ تو گازندێ ژ وان دكه‌ى، ئه‌و دێ بێژنه‌ ته‌: مالێ مه‌ ومرۆڤێن مه‌ ئه‌م موژيل كربووين، ڤێجا تو داخوازێ بۆ مه‌ ژ خودايێ خۆ بكه‌ كو ئه‌و گونه‌ها ڤێ ده‌رنه‌كه‌فتنا مه‌ بۆ مه‌ ژێ ببه‌ت، ئه‌و ڤێ چه‌ندێ ب ئه‌زمانێن خۆ دبێژن، ووان د دل دا بـاوه‌رى پێ نينه‌، تو بێژه‌ وان: ئه‌گه‌ر خودێ ڤيا باشییه‌كێ يان خرابییه‌كێ بگه‌هينته‌ هه‌وه‌ ئه‌و كییه‌ يێ بشێت مفايه‌كى بگه‌هينته‌ هه‌وه‌؟ مه‌سه‌له‌ يا وه‌سا نينه‌ وه‌كى ئه‌ڤ دوڕوییه‌ هزر دكه‌ن ده‌مێ ئه‌و دبێژن: خودێ وى تشتێ د دلێن مه‌ دا نزانت، هندى خودێ‌یه‌ ب وى كارێ ئه‌و دكه‌ن يێ شاره‌زا بوويه.
ومه‌سه‌له‌ يا وه‌سا نينه‌ كو هوين ب مال ومرۆڤێن خۆ ڤه‌ دموژيل بوون، به‌لكى هه‌وه‌ هزر كر كو پێغه‌مبه‌رێ خودێ وصه‌حابییێن وى دێ تێچن وقه‌ت جاره‌كا دى نازڤڕنه‌ نك هه‌وه‌، وشه‌يتانى ئه‌و د دلێن هه‌وه‌ دا خه‌ملاند، وهه‌وه‌ هزره‌كا خراب ژ خودێ كر كو ئه‌و پێغه‌مبه‌رێ خۆ ب سه‌ر دوژمنێن وى نائێخت، وهوين ملله‌ته‌كێ تێچووى بوون وچو خێر د سه‌رێ هه‌وه‌ دا نه‌بوويه‌.
وهه‌چییێ باوه‌رییێ ب خودێ نه‌ئينت و ب وێ يا پێغه‌مبه‌رێ وى پێ هاتى، ئه‌و دێ كافر بت ودێ هێژاى عه‌زابێ بت، وهندى ئه‌مين مه‌ ئاگره‌كێ ب گوڕى بۆ كافران د جه‌هنه‌مێ دا ئاماده‌ كرییه‌.
وملكێ عه‌سمانان وعه‌ردى وهه‌ر تشته‌كێ د ناڤبه‌رێ دا هه‌ى يێ خودێ‌یه‌، يێ وى بڤێت ئه‌و ب ڕه‌حما خۆ گونه‌هان بۆ وى ژێ دبه‌ت، ويێ وى بڤێت ئه‌و ب دادییا خۆ وى عه‌زاب دده‌ت. وخودێ باش گونه‌هـ ودلۆڤانكار بوويه‌ ب وى.
ئه‌گه‌ر تو وهه‌ڤالێن خۆ چوونه‌ ده‌سكه‌فتییێن (خه‌يبه‌رێ) يێن خودێ سۆز پێ دايه‌ هه‌وه‌، ئه‌وێن پاشڤه‌ماين دێ بێژن: بهێلن ئه‌م ژى د گه‌ل هه‌وه‌ بێينه‌ (خه‌يبه‌رێ)، وان دڤێت ئه‌و ب وێ چه‌ندێ وێ سۆزێ بگوهۆڕن يا خودێ دايه‌ هه‌وه‌. تو بێژه‌ وان: هوين قه‌ت د گه‌ل مه‌ نائێن؛ چونكى به‌رى ئه‌م بزڤڕينه‌ (مه‌دينێ) خودێ گۆتبوو مه‌: هندى ده‌سكه‌فتییێن (خه‌يبه‌رێنه‌) بۆ وانه‌ يێن د گه‌ل مه‌ ل (حوده‌يبیێ) ئاماده‌بووين، وئه‌و دێ بێژن: نه‌ وه‌يه‌ وه‌كى هوين دبێژن، وخودێ فه‌رمان ب ڤێ چه‌ندێ ل هه‌وه‌ نه‌كرییه‌، به‌لكى هوين ژ دل ڕه‌شى وحه‌سويدى ناهێلن ئه‌م د گه‌ل هه‌وه‌ بێين؛ دا مه‌ چو بار د ده‌سكه‌فتییان دا نه‌بت، نێ كێمه‌ك تێ نه‌بت ئه‌و تێ ناگه‌هن كانێ خودێ چ ل سه‌ر وان فه‌ركرییه‌ و چ بۆ وان فه‌ركرییه‌ ژ مه‌سه‌لێن دينى.
تو بێژه‌ وان عه‌ره‌بێن ده‌شتێ يێن ژ كرنا شه‌ڕى پاشڤه‌ماين: هوين بۆ كرنا شه‌ڕێ ملله‌ته‌كێ ب هێز ودژوار دێ ئێنه‌ گازيكرن، هوين دێ شه‌ڕێ وان كه‌ن يان ئه‌و بێ شه‌ڕ دێ موسلمان بن، ڤێجا ئه‌گه‌ر هوين هنگى گوهدارییا خودێ بكه‌ن وشه‌ڕێ وى ملله‌تى بكه‌ن خودێ به‌حه‌شتێ دێ ده‌ته‌ هه‌وه‌، وئه‌گه‌ر هوين بێ ئه‌مرییا وى بكه‌ن وه‌كى هه‌وه‌ كرى ده‌مێ هه‌وه‌ خۆ ژ ده‌ركه‌فتنا د گه‌ل پێغه‌مبه‌رى بۆ (مه‌كه‌هێ) دايه‌ پاش، ئه‌و ب عه‌زابه‌كا ب ئێش دێ هه‌وه‌ عه‌زاب ده‌ت.
چو گونه‌هـ ل سه‌ر يێ كۆره‌ ژ هه‌وه نينه‌، وچو گونه‌هـ ل سه‌ر يێ سه‌قه‌ت نينه‌، وچو گونه‌هـ ل سه‌ر يێ نه‌خۆش ژى نينه‌، ئه‌گه‌ر ئه‌و د گه‌ل خودان باوه‌ران ده‌رنه‌كه‌ڤنه‌ جيهادێ؛ چونكى ئه‌و نه‌شێن ده‌ركه‌ڤن. وهه‌چییێ گوهدارییا خودێ وپێغه‌مبه‌رێ وى بكه‌ت خودێ وى دێ كه‌ته‌ د وان به‌حه‌شتان دا يێن ڕويبار د بن داروبار وقه‌سرێن وان دا دچن، وهه‌چییێ بێ ئه‌مرییا خودێ وپێغه‌مبه‌رێ وى بكه‌ت، و د گه‌ل خودان باوه‌ران نه‌چته‌ جيهادێ، خودێ ب عه‌زابه‌كا ب ئێش دێ وى عــه‌زاب ده‌ت.
ب ڕاسـتـى خـودێ ژ خــودان باوه‌ران ڕازى بوو ده‌مێ وان ل بن دارێ په‌يمان دايه‌ ته‌ (وئه‌ڤه‌ ئه‌و په‌يمان بوو يا ل حوده‌يبیێ هاتییه‌ به‌ستن)، ڤێجا خودێ زانى كانێ چ باوه‌رى وڕاستگۆيى ووه‌فادارى د دلێن ڤان خودان باوه‌ران دا هه‌يه‌، ئينا خودێ ته‌ناهى ب سه‌ر وان دا ئينا ودلێن وان موكم كرن، وپێش وێ ڤه‌ يا ژ به‌ر صولحا (حوده‌يبیێ) نه‌گه‌هشتییێ وى ڤه‌كرنه‌كا نێزيك دا وان، كو ڤه‌كرنا (خه‌يبه‌رێ) بوو.
ووى گه‌له‌ك ده‌سكه‌فتى ژ مالێ جوهییێن (خه‌يبه‌رێ) دانه‌ وان. وهندى خودێ‌یه‌ زالێ كاربنه‌جهـ بوويه‌.
خودێ سۆز دابوو هه‌وه‌ كو هوين گه‌له‌ك ده‌سكه‌فتییان ب ده‌ست خۆ بێخن ل وان ده‌مان يێن خودێ بۆ هه‌وه‌ داناين ڤێجا وى له‌ز بۆ هه‌وه‌ د ده‌سكه‌فتییێن (خه‌يبه‌رێ) دا كر، ووى ده‌ستێن خه‌لكى ژ هه‌وه‌ بڕين، وئه‌و خرابییا نه‌يارێن هه‌وه‌ بۆ هه‌وه‌ ڤياى نه‌گه‌هشته‌ هه‌وه‌، وئه‌و نه‌شيان چو خرابییێ بگه‌هيننه‌ وان ژى يێن هه‌وه‌ ل پشت خۆ هێلاينه‌ ل (مه‌دينێ)، ودا شكه‌ستنا وان وسلامه‌تى وسه‌ركه‌فتنا هه‌وه‌ بۆ هه‌وه‌ ببته‌ عيبره‌ت هوين وجێ بۆ خۆ ژێ بگرن، وهوين پێ بزانن كو خودێ پشته‌ڤان وپارێزه‌رێ هه‌وه‌يه‌، وئه‌و دێ به‌رێ هه‌وه‌ ده‌ته‌ ڕێكه‌كا ڕاست يا بێ خوار وڤيچ.
و ب ڕاستى خودێ سۆز ب ده‌سكه‌فتییه‌كێ دى دابوو هه‌وه‌ هوين نه‌شياينه‌ ب ده‌ست خۆ ڤه‌ بينن، خودێ‌یه‌ دشێت ب ده‌ست هه‌وه‌ ڤه‌ بينت، وئه‌و ل به‌ر وى يا ب ساناهییه‌، ووى سۆز پێ دايه‌ هه‌وه‌، ودڤێت ئه‌و سۆز هه‌ر ب جهـ بێت. وخودێ ل سه‌ر هه‌ر تشته‌كى يێ خودان شيان بوويه‌ چو تشت ل به‌ر وى ئاسێ نابت.
وئه‌گه‌ر كافرێن قوره‌يشییان ل (مه‌كه‌هێ) شه‌ڕێ هه‌وه‌ كربا ئه‌و دا شكێن ووه‌كى وى يێ دڕه‌ڤت ئه‌و دا پشت ده‌نه‌ هه‌وه‌، پاشى وان ژبلی خودێ چو سه‌ركار وپشته‌ڤان بۆ خۆ نه‌دديتن هاريكارییا وان بكه‌ن دژى هه‌وه‌.
ڕێبازا خودێ‌یه‌ يا كو ژ به‌رێ وه‌ره‌ وى د ناڤ به‌نییێن خۆ دا داناى كو ئه‌و له‌شكه‌رێ خۆ ب سه‌ربێخت ونه‌يارێن خۆ بشكێنت، وتو -ئه‌ى موحه‌ممه‌د- چو گوهۆڕينان بۆ ڕێبازا خودێ نابينى.
وئه‌وه‌ يێ ده‌ستێن كافران ژ هه‌وه‌ گرتين، وده‌ستێن هه‌وه‌ ژ وان گرتين ل نێزيكى (مه‌كه‌هێ) پشتى كو هوين شياينه‌ وان، وئه‌و كه‌فتينه‌ بن ده‌سهه‌لاتا هه‌وه‌ (وئه‌ڤه‌ ئه‌و بوتپه‌رێس بوون يێن هاتينه‌ موسلمانان ل حوده‌يبیێ، ڤێجا موسلمانان ئه‌و گرتن پاشى به‌ردان ونه‌كوشتن، وئه‌و نێزيكى حه‌شتێ زه‌لامان بوون) وخودێ ب كريارێن هه‌وه‌ يێ بينه‌ر بوويه‌، تشته‌ك ل وى به‌رزه‌ نابت.
كافرێن قوره‌يشییانه‌ يێن باوه‌رى ب ته‌وحيدا خودێ نه‌ئيناى، ونه‌هێلاى ل ڕۆژا حوده‌يبیێ هوين بچنه‌ مزگه‌فتا حه‌رام، وقوربان گرتى ونه‌هێلاى بگه‌هته‌ وى جهێ دڤێت لێ بێته‌ ڤه‌كوشتن، كو حه‌ره‌مه‌. وئه‌گه‌ر نه‌ ژ به‌ر هنده‌ك زه‌لامێن خودان باوه‌رێن بێ ده‌سهه‌لات وهنده‌ك ژنێن خودان باوه‌ر با كو د ناڤ ڤان كافران دانه‌ ل (مه‌كه‌هێ) ئه‌و ژ ترسان دا باوه‌رییا خۆ ڤه‌دشێرن هوين وان نانياسن؛ ژ ترسێن هندێ دا كو هوين ب له‌شكه‌رێ خۆ پێ لێ بدانن ووان بكوژن، ڤێجا ژ نه‌زانين و ژ به‌ر وێ كوشتنا هوين دكه‌ن گونه‌هـ وفهێتى وخه‌رامه‌ت بكه‌فته‌ سه‌ر هه‌وه‌، ئه‌گه‌ر ژ به‌ر هندێ نه‌با ئه‌م دا هه‌وه‌ ل سه‌ر وان زال كه‌ين؛ دا خودێ وى بێخته‌ ژێر ڕه‌حما خۆ يێ بڤێت ومنه‌ت ب باوه‌رییێ لێ كرى، ئه‌گه‌ر ئه‌ڤ خودان باوه‌ره‌ د ناڤ بوتپه‌رێسێن (مه‌كه‌هێ) دا نه‌بانه‌، ئه‌م دا ئه‌وێن كافر بووين ب عه‌زابه‌كا ب ئێش عه‌زاب ده‌ين.
ده‌مێ ئه‌وێن كافر بووين سه‌رگه‌رمییا جاهليه‌تێ كرییه‌ دلێن خۆ؛ دا ئه‌و باوه‌رییێ ب پێغه‌مبه‌رينییا موحه‌ممه‌دى -سلاڤ لێ بن- نه‌ئينن، وه‌كى هنگى ده‌مێ ئه‌و ل به‌ر نه‌هاتين د صولحا حوده‌يبیێ دا (بسم الله الرحمن الرحيم)ێ بنڤيسن يان بنڤيسن (ئه‌ڤه‌ ئه‌وه‌ يا پێغه‌مبه‌رێ خودێ موحه‌ممه‌د ل به‌ر هاتى)، ڤێجا خودێ دل ڕحه‌تى ب سه‌ر پێغه‌مبه‌رێ خۆ وخودان باوه‌رێن د گه‌ل وى دا ئينا خوارێ، وبه‌رێ وان دا پێگيرییا ب گۆتنا (لا إله‌ إلا الله) كو سه‌رێ هه‌ر ته‌قوايه‌كێیه‌، وپـێـغـه‌مـبـه‌ر -سلاڤ لێ بن- وخودان باوه‌ر ژ بوتپه‌رێسان هه‌ژيترێن په‌يڤا ته‌قوايێ بوون، وئه‌و بوون خودانێن ڤێ په‌يڤێ نه‌كو بوتپه‌رێس. وخودێ ب هه‌ر تشته‌كى يێ پڕزانا بوويه‌ تشته‌ك ل به‌ر وى به‌رزه‌ نابت.
ب ڕاستى خودێ ئه‌و خه‌ون ڕاست ده‌رێخست يا وى نيشا پێغه‌مبه‌رێ خۆ موحه‌ممه‌دى داى كو ئه‌و وصه‌حابییێن خۆ پشت ڕاست دێ چنه‌ مزگه‌فتا حه‌رام، هوين ژ بوتپه‌رێسان ناترسن، سه‌رێن خۆ دێ تراشن وكورت كه‌ن، ڤێجا خودێ ئه‌و خێر زانى يا هه‌وه‌ نه‌دزانى (كو هوين وێ سالێ نه‌چنه‌ مه‌كه‌هێ وسالا دى بچنێ)، ڤێجا به‌رى هوين بچنه‌ مه‌كه‌هێ وه‌كى وى ژڤان پێ دايه‌ هه‌وه‌ وى ڤه‌كرنه‌كا نێزيك دا هه‌وه‌، كو صولحا حوده‌يبیێ وڤه‌كرنا خه‌يبه‌رێ بوو.
ئه‌وه‌ يێ پێغه‌مبه‌رێ خۆ موحه‌ممه‌د -سلاڤ لێ بن- ب رێنيشادانه‌كا ئاشكه‌را ودينێ ئيسلامێ هنارتى؛ دا ئه‌و وى دينى ب سه‌ر هه‌مى دينان بێخت، وخودێ تێرا ته‌ هه‌يه‌ -ئه‌ى موحه‌ممه‌د- شاهد بت كو ئه‌و دێ پشته‌ڤانییا ته‌ كه‌ت ودينێ ته‌ ب سه‌رئێخت.
موحه‌ممه‌د پێغه‌مبه‌رێ خودێ‌یه‌، وئه‌وێن د گه‌ل وى ل سه‌ر دينێ وى ل سه‌ر كافران ددژوارن، و د ناڤبه‌را خۆ دا ددلۆڤانن، تو وان دبينى ئه‌و د نڤێژێ دا بۆ خودێ دچنه‌ ركووعێ وسجوودێ، ئه‌و دخوازن خودايێ وان قه‌نجییێ د گه‌ل وان بكه‌ت، ڤێجا وان ببه‌ته‌ به‌حه‌شتێ، و ژ وان ڕازى ببت، نيشانا عه‌بدينییا وان بۆ خودێ ل سه‌ر وچاڤێن وان يا دياره‌ ژ به‌ر شوينا سجوودێ وعيباده‌تى، ئه‌ڤه‌ ئه‌و سالۆخه‌تێ وانه‌ يێ د ته‌وراتێ دا هاتى. ومه‌ته‌لا وان د ئنجيلێ دا وه‌كى مه‌ته‌لا وى چاندییه‌ يێ چه‌ق وبستيكا خۆ ده‌رێخستى، پاشى تايێن وى زێده‌ بووين، و ب هێزكه‌فتى، وخۆ ل سه‌ر بنا خۆ گرتى وجوان ڕابووى، ب ڕه‌نگه‌كێ وه‌سا كو كه‌يفا وه‌رازان پێ بێت؛ دا ئه‌و ب مشه‌بوونا ڤان خودان باوه‌ران وجوانییا وان كه‌ربێن كافران ڤه‌كه‌ت. وئه‌ڤه‌ ده‌ليله‌ ل سه‌ر كوفرا وان يێن نه‌ڤيانا صه‌حابییان د دلی دا هه‌بت؛ چونكى هه‌چییێ خودێ ب صه‌حابییان كه‌ربێن وى ڤه‌كه‌ت، ئه‌و وى يێ خۆ هـێژاى كوفرێ كرى. خودێ سۆزا دايه‌ وان يێن باوه‌رى ب خودێ وپێغه‌مبه‌رێ وى ئيناى وئه‌و كرى يا خودێ فه‌رمان پێ لێ كرى ژ وان، كو گونه‌هێن وان ژێ ببه‌ت، وخێره‌كا بێ ڤه‌بڕين، كو به‌حه‌شته‌، بده‌تێ. (وسۆزا خودێ يا ڕاسته‌ وهه‌ر دێ ب جهـ ئێت، وهه‌ر كه‌سه‌كێ ڕێكا صه‌حابییان بگرت ئه‌و ژى وه‌كى وانه‌، وباشترییا وان يا هندێیه‌ ئه‌و به‌رێ هاتبوونه‌ د ئيسلامێ دا وكه‌س نه‌شێت بگه‌هته‌ ڕێزا وان، خودێ ژ وان ڕازى ببت).
ئه‌ى ئه‌وێن باوه‌رى ب خودێ وپێغه‌مبه‌رێ وى ئيناى هوين ژبلی ئه‌مرێ خودێ وپێغه‌مبه‌رێ وى تشته‌كێ دى د دينێ خۆ دا ده‌رنه‌ئێخن وبۆ خۆ دورست نه‌كه‌ن دا هوين نه‌بنه‌ بيدعه‌چى، و ژ خودێ بترسن وێ گۆتن وكريارێ نه‌كه‌ن يا دژى ئه‌مرێ خودێ وپێغه‌مبه‌رێ وى بت، هندى خودێ‌یه‌ گوهدێرێ گۆتنێن هه‌وه‌يه‌، وئه‌و ب ئنيه‌ت وكريارێن هه‌وه‌ يێ پڕزانايه‌.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، ده‌مێ هوين د گه‌ل پێغه‌مبه‌رى دئاخڤن هوين ده‌نگێ خۆ ب سه‌ر ده‌نگێ وى نه‌ئێخن، وهوين ب ده‌نگه‌كێ بلند گازى وى نه‌كه‌ن وه‌كى هوين گازى يه‌ك ودو دكه‌ن، وهوين ده‌مێ وى دئاخێڤن وى وه‌كى خه‌لكێ دى حسێب نه‌كه‌ن، كا چاوا ئه‌و ب پێغه‌مبه‌رينییا خۆ وه‌كى خه‌لكێ دى نينه‌، وڤيان ودويكه‌فتنا وى كاره‌كێ فه‌ره‌، هوين ڤێ چه‌ندێ بكه‌ن؛ دا كريارێن هه‌وه‌ پويچ نه‌بن بێى هوين پێ بحه‌سن.
هندى ئه‌ون يێن ده‌نگێ خۆ ل نك پێغه‌مبه‌رێ خودێ نزم دكه‌ن ئه‌و ئه‌ون يێن خودێ دلێن وان بۆ ته‌قوايێ جه‌ڕباندين، لێبۆرينا ژ گونه‌هان وخێره‌كا مه‌زن، كو به‌حه‌شته‌ بۆ وان ل نك خودێ هه‌يه‌.
هندى ئه‌ون يێن ل پشت مه‌زه‌لكێن ته‌ ب ده‌نگه‌كێ بلند گازى ته‌ دكه‌ن -ئه‌ى موحه‌ممه‌د-، پترییا وان تێ ناگه‌هن كانێ د گه‌ل پێغه‌مبه‌رى دڤێت ئه‌و ب چ تۆره‌ بن.
وئه‌گه‌ر وان بێهنا خۆ فره‌هـ كربا حه‌تا تو ده‌ردكه‌فتییه‌ نك وان ئه‌و ل نك خودێ بۆ وان دا چێتر بت؛ چونكى خودێ فه‌رمان ل وان كرییه‌ ئه‌و قه‌درێ ته‌ بگرن، وخودێ باش گونه‌هـ ژێبره‌ بۆ وى تشتێ وان ژ نه‌زانين كرى، ويێ دلۆڤانكاره‌ ب وان له‌ز د عه‌زابدانا وان دا نه‌كرییه‌.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، ئه‌گه‌ر فاسقه‌كى گۆتنه‌ك بۆ هه‌وه‌ ئينا به‌رى هوين باوه‌ر ژێ بكه‌ن وگۆتنا وى ڤه‌گوهێزن هوين خۆ ژێ پشت ڕاست بكه‌ن؛ دا هوين گونه‌ها كه‌سێ نه‌كه‌نه‌ سـتـويـێ خۆ، پـاشـى سـه‌را وێ چه‌ندێ په‌شێمان ببن.
وهوين بزانن كو پێغه‌مبه‌رێ خودێ يێ د ناڤ هه‌وه‌ دا ڤێجا هوين د گه‌ل وى ب تۆره‌ بن؛ چونكى ئه‌و ژ هه‌وه‌ چێتر دزانت كانێ چ ب كێر هه‌وه‌ دئێت، ئه‌وى خێر بۆ هه‌وه‌ دڤێت، ودبت هه‌وه‌ ئه‌و خرابى بۆ خۆ بڤێت يا ئه‌و ژ هه‌وه‌ قه‌بويل نه‌كه‌ت، ئه‌گه‌ر ئه‌و د پترییا وى كارى دا يێ هوين بۆ خۆ هل دبژێرن گوهدارییا هه‌وه‌ بكه‌ت وه‌ستيانا هه‌وه‌ د وێ چه‌ندێ دا دێ هه‌بت، به‌لێ خودێ باوه‌رى ل به‌ر هه‌وه‌ شرين كر وئه‌و د دلێن هه‌وه‌ دا خه‌ملاند، ڤێجا هه‌وه‌ بـاوه‌رى ئينا، ووى كوفرا ب خودێ وبێ ئه‌مرییا وى ل به‌ر هه‌وه‌ نه‌خۆش وكرێت كر، ئه‌وێن ئه‌ڤ سالۆخه‌ته‌ ل نك هه‌ين ئه‌ون يێن سه‌رڕاست وڕێكا حه‌قییێ گرتين.
وئه‌ڤ خێرا گه‌هشتییه‌ هه‌وه‌ قه‌نجییه‌كه‌ ژ نك خودێ. وخودێ ب وى يێ پڕزانايێ كاربنه‌جهه‌.
وئه‌گه‌ر دو ده‌سته‌ك ژ خودان باوه‌ران ب شه‌ڕ چوون هوين وان پێك بينن وژێ بخوازن كو ئه‌و كيتابا خودێ وسوننه‌تا پێغه‌مبه‌رێ وى -سلاڤ لێ بن- د ناڤبه‌را خۆ دا بكه‌نه‌ حه‌كه‌م، و ب حوكمێ وان ڕازى ببن، ڤێجا ئه‌گه‌ر ده‌سته‌كه‌كێ ته‌عدايى كر و د گازییا هه‌وه‌ نه‌هات، هوين شه‌ڕێ وێ بكه‌ن حه‌تا ئه‌و ژى ل حوكمێ خودێ وپێغه‌مبه‌رێ وى دزڤڕت، ڤێجا ئه‌گه‌ر ئه‌و زڤڕى هوين ب دادییێ صولحێ د ناڤبه‌را وان دا بكه‌ن، وهوين د حوكمێ خۆ دا دادییێ بكه‌ن وزێده‌گاڤییێ ل سه‌ر حوكمێ خودێ وحوكمێ پێغه‌مبه‌رێ وى نه‌كه‌ن، هندى خودێ‌یه‌ حه‌ز ژ وان دكه‌ت يێن دادییێ د حوكمێ خۆ دا دكه‌ن، وئايه‌ت سالۆخه‌تێ ڤيانێ بۆ خودێ ب ڕاستى بنه‌جهـ دكه‌ت، ب ڕه‌نگه‌كێ هه‌ژى وى بت.
هندى خودان باوه‌رن د دينى دا برانه‌، ڤێجا هوين صولحێ د ناڤبه‌را برايێن خۆ دا بكه‌ن ئه‌گه‌ر ئه‌و ب شه‌ڕ چوون، و د هه‌مى كارێ خۆ دا هوين ژ خودێ بترسن؛ دا ڕه‌حم ب هه‌وه‌ بێته‌برن.
ئه‌ى ئه‌وێن باوه‌رى ب خودێ وپێغه‌مبه‌رێ وى ئيناى وكار ب شريعه‌تێ وى كرى كۆمه‌كا خودان باوه‌ر بلا يارییان بۆ خۆ ب كۆمه‌كا دى يا خودان باوه‌ر نه‌كه‌ت؛ به‌لكى ئه‌وێن يارى پێ دئێنه‌كرن ژ يێن دى دچێتر بن، وچو ژنێن خودان باوه‌ر بلا يارییان بۆ خۆ ب چو ژنێن دى يێن خودان باوه‌ر نه‌كه‌ن؛ به‌لكى ئه‌و ژنێن يارى پێ دئێنه‌كرن ژ يێن دى دچێتر بن، وهنده‌ك ژ هه‌وه‌ بلا به‌حسێ عه‌يبێن هنده‌كان نه‌كه‌ن، وناسناڤێن كرێت هوين ل سه‌ر يه‌ك ودو نه‌دانن، ژ ڕێ ده‌ركه‌فتنا هه‌وه‌ پشتى كو هوين هاتينه‌ د ئيسلامێ دا پيسه‌ سالۆخه‌ت وناڤه‌، وهه‌چییێ ژ ڤى كارى تۆبه‌ نه‌كه‌ت ئه‌و ئه‌ون يێن ب كرنا ڤان گونه‌هان زۆردارى ل خۆ كرى.
ئه‌ى ئه‌وێن باوه‌رى ب خودێ وپێغه‌مبه‌رێ وى ئيناى وكار ب شريعه‌تێ وى كرى هوين گه‌له‌ك خۆ ژ هندێ بده‌نه‌ پاش كو هزرا خرابییێ ژ خودان باوه‌ران بكه‌ن؛ چونكى هنده‌ك ژ وێ هزرێ گونه‌هه‌، وهوين ل عه‌يبێن موسلمانان نه‌گه‌ڕيێن، وهنده‌ك ژ هه‌وه‌ د پشت هنده‌كان ڕا نه‌كامى وغه‌يبه‌تا وان نه‌كه‌ن. ئه‌رێ ما يه‌ك ژ هه‌وه‌ دڤێت گۆشتێ برايێ خۆ بخۆت و ئه‌و يێ مرى؟ هه‌وه‌ ئه‌و نه‌ڤێت، ڤێجا بلا هه‌وه‌ غه‌يبه‌تا وى ژى نه‌ڤێت. وهوين ژ خودێ بترسن. هندى خودێ‌یه‌ پڕ تۆبه‌وه‌رگرێ به‌نییێن خۆ يێن خودان باوه‌ره‌، ويێ دلۆڤانكاره‌ ب وان.
ئه‌ى گه‌لی مرۆڤان هندى ئه‌مين مه‌ هوين ژ بابه‌كێ ب تنێ كو ئاده‌مه‌، و دايكه‌كا ب تنێ كو حه‌ووايه‌ ئافراندينه‌، ڤێجا نه‌سه‌با كه‌سێ ژ يا كه‌سێ باشتر نينه‌، و ژ لايێ دوونده‌هێ ڤه‌ مه‌ هوين كرنه‌ گه‌له‌ك ملله‌ت وئويجاخ؛ دا هنده‌ك ژ هه‌وه‌ هنده‌كان بناسن، هندى باشترينێ هه‌وه‌يه‌ ل نك خودێ ئه‌وه‌ يێ ژ هه‌مییان پتر ته‌قوا خودێ بكه‌ت. هندى خودێ‌یه‌ ب ته‌قواداران يێ پڕزانايه‌، و ب وان يێ شاره‌زايه‌.
عه‌ره‌بێن ده‌شتێ گۆتن: مه‌ ب تمامى باوه‌رى ب خودێ وپێغه‌مبه‌رێ وى ئينايه‌، تو -ئه‌ى موحه‌ممه‌د- بێژه‌ وان: هوين نه‌بێژن مه‌ باوه‌رییه‌كا ته‌كووز هه‌يه‌، به‌لێ بێژن: مه‌ خۆ ته‌سليم كرییه‌، وباوه‌رى هێشتا نه‌چوويه‌ د دلێن هه‌وه‌ دا، وئه‌گه‌ر هوين گوهدارییا خودێ وپێغه‌مبه‌رێ وى بكه‌ن ئه‌و تشته‌كى ژ خێرا كريارێن هه‌وه‌ ژ هه‌وه‌ كێم ناكه‌ت. هندى خودێ‌یه‌ باش گونه‌هـ ژێبره‌ بۆ وى يێ ژ گونه‌هێن خۆ تۆبه‌ بكه‌ت، و ب وى يێ دلۆڤانكاره‌. وئه‌ڤ ئايه‌ته‌ پاشڤه‌برنه‌كه‌ بۆ وى يێ خۆ ب باوه‌رییێ ودويچوونا سوننه‌تێ دئينته‌ ده‌رێ وكريارێن وى دژى وێ چه‌ندێ بن.
هه‌ما خودان باوه‌ر ئه‌ون يێن باوه‌رى ب خودێ وپێغه‌مبه‌رێ وى ئيناى وكار ب شريعه‌تێ وى كرى، پاشى د باوه‌رییا خۆ دا دودل نه‌بووين، و ب مال وجانێ خۆ جيهاد د ڕێكا خودێ وڕازيبوونا وى دا كرى، ئه‌و ئه‌ون يێن ڕاستگۆ د باوه‌رییا خۆ دا.
تو -ئه‌ى موحه‌ممه‌د- بێژه‌ ڤان عه‌ره‌بێن ده‌شتێ: ئه‌رێ هوين دينێ خۆ ووى تشتێ د دلێن خۆ دا ب خودێ دده‌نه‌ زانين، وخودێ هه‌ر تشته‌كێ ل عه‌سمانان و ل عه‌ردى هه‌ى دزانت؟ وخودێ ب هه‌ر تشته‌كى يێ پڕزانايه‌، تشتێ د دلێن هه‌وه‌ دا هه‌ى ل به‌ر وى به‌رزه‌ نابت، چ باوه‌رى بت چ كوفر.
ئه‌ڤ عه‌ره‌بێن ده‌شتێ موسلمانبوون وپشته‌ڤانییا خۆ بۆ ته‌ -ئه‌ى موحه‌ممه‌د- ل سه‌ر ته‌ دكه‌نه‌ منه‌ت، تو بێژه‌ وان: هوين موسلمانبوونا خۆ ل سه‌ر من نه‌كه‌نه‌ منه‌ت؛ چونكى مفايێ وێ چه‌ندێ بۆ هه‌وه‌ دزڤڕت، وخودێ منه‌ت ل هه‌وه‌ كرییه‌ كو به‌رێ هه‌وه‌ دايه‌ باوه‌رییا ب وى و ب پێغه‌مبه‌رێ وى، ئه‌گه‌ر هوين د باوه‌رییا خۆ دا دڕاستگۆنه‌.
هندى خودێ‌یه‌ تشتێ نه‌به‌رچاڤ ل عه‌سمانان وعه‌ردى دزانت، تشته‌ك ژێ ل وى به‌رزه‌ نابت، وخودێ ب كريارێن هه‌وه‌ يێ بينه‌ره‌ وئه‌و دێ هه‌وه‌ سه‌را وان جزا ده‌ت، ئه‌گه‌ر دباش بن ئه‌و دێ باشییێ ده‌ته‌ هه‌وه‌، وئه‌گه‌ر دخراب بن ئه‌و دێ خرابییێ ده‌ته‌ هه‌وه‌.
(ق) گۆتن ل سه‌ر ڤان حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌. خودێ ب قورئانا پيرۆز يا خودان قه‌در وبلندى سويند دخۆت.
ئه‌وێن دره‌و ب پێغه‌مبه‌رى -سلاڤ لێ بن- كرى عه‌جێبگرتى بوون كو پێغه‌مبه‌ره‌ك بۆ وان بێت وان ژ عه‌زابا خودێ بترسينت، ڤێجا ئه‌وێن كوفر ب خودێ وپێغه‌مبه‌رێ وى كرى گۆتن: ئه‌ڤه‌ تشته‌كێ غه‌ريبه‌ مرۆڤ ژێ عه‌جێبگرتى دبت.
ئه‌رێ ئه‌گه‌ر ئه‌م مرين وبووينه‌ ئاخ، چاوا ئه‌م جاره‌كا دى دێ وه‌كى به‌رێ لێ ئێين؟ ئه‌و زاڤڕاندنه‌كا دويره‌.
ب ڕاستى مه‌ زانییه‌ كانێ عه‌رد چ ژ وان كێم دكه‌ت و ژ له‌شێ وان دخۆت، وكيتابه‌كا پاراستى ژ ده‌ستێڤه‌دان وگوهۆڕينێ ل نك مه‌ هه‌يه‌، هه‌ر تشته‌كێ به‌رى مرنێ يان پشتى مرنێ ب سه‌رێ وان بێت تێدا هه‌يه‌.
به‌لكى ڤان بوتپه‌رێسان دره‌و ب قورئانێ كر ده‌مێ بۆ وان هاتى، ڤێجا ئه‌و د كاره‌كێ تێكه‌لبووى دانه‌، ئه‌و ل سه‌ر تشته‌كى ڕاناوه‌ستن.
ئه‌رێ ئه‌و بێ ئاگه‌هـ ماينه‌ ده‌مێ وان كوفر ب ڕابوونا  پشتى مرنێ كرى، ڤێجا وان به‌رێ خۆ نه‌دايه‌ عه‌سمانى ل هنداڤى خۆ، كانێ چاوا مه‌ ئه‌و ب ڕه‌نگه‌كێ موكم و ب ڕێك وپێك ئاڤاكرییه‌، ومه‌ ئه‌و ب ستێران خه‌ملاندییه‌، وچو كون وپه‌ق تێدا نينن، وئه‌و يێ پاراستییه‌ ژ كێماسییان.
ومه‌ عه‌رد به‌رفره‌هـ كر وڕائێخست، ومه‌ چيايێن موكم لێ دانانن؛ دا ئه‌و ب خه‌لكى ڤه‌ نه‌هژيێت، و ژ هه‌ر ڕه‌نگه‌كێ شينكاتییێ جوان و ب مفا مه‌ تێدا شينكر، كو ئه‌وێ به‌رێ خۆ بده‌تێ كه‌يف پێ بێت.
عه‌سمان وعه‌رد وهه‌ر نيشانه‌كا مه‌زن يا تێدا هه‌ى بۆ عيبره‌ت مه‌ ئافراند؛ دا هه‌چییێ به‌رێ خۆ بده‌تێ پێ ژ نه‌زانينێ قورتال ببت، ودا ببته‌ بيرئينان بۆ هه‌ر به‌نییه‌كێ ژ خودايێ خۆ بترست، و ل وى بزڤڕت.
ومه‌ بارانه‌كا تێر مفا ژ عه‌سمانى ئينا خوارێ، ڤێجا مه‌ باغێن تێر داروبار، وخودان دان ودكاكێ دئێته‌ دورين پێ شينكرن.
ومه‌ دارقه‌سپێن درێژ شينكرن، به‌ره‌كێ ڕاچاندى ولێك سويار پێڤه‌ دئێت.
مه‌ ئه‌و بۆ به‌نییان شينكرن؛ دا ئه‌و پێ بژين وبۆ خۆ بكه‌نه‌ قووت، و ب ڤێ ئاڤا ژ عه‌سمانى دئێته‌ خوارێ مه‌ ئه‌و وه‌لات زێندى كر يێ كو هشك بووى، ومايه‌ بێ شينكاتى، وكانێ چاوا مه‌ ب وێ ئاڤێ عه‌ردێ مرى زێندى كر وه‌سا ئه‌م ل ڕۆژا قيامه‌تێ دێ هه‌وه‌ ژى پشتى مرنێ زێندى كه‌ين.
به‌رى ڤان بوتپه‌رێسێن قوره‌يشى ملله‌تێ نووحى وخودانێن بيرێ وثه‌موودی هه‌مییان دره‌و ب پێغه‌مبه‌رێن خۆ كربوو .
وعادى وفيرعه‌ونى وملله‌تێ لووطى ژى.
وملله‌تێ شوعه‌يبى خودانێن دارستانێ، وملله‌تێ توببه‌عێ حميه‌رى، ڤان ملله‌تان هه‌مییان دره‌و ب پێغه‌مبه‌رێن خۆ كربوو، ڤێجا گه‌فا خودێ ل وان كرى سه‌را كوفرا وان ب جهـ هات.
ئه‌رێ ڤێجا ما ئه‌م نه‌شێين تشتێ جارا يه‌كێ مه‌ ژ چوننه‌يێ دايى جاره‌كا دى ئافرينينه‌ڤه‌، وپشتى ئه‌و دمرن ئه‌م جاره‌كا دى وان چێكه‌ينه‌ڤه‌؟ ئه‌ڤ چه‌نده‌ ل به‌ر مه‌ يا ب زه‌حمه‌ت نينه‌، وئه‌م دشێين بكه‌ين، به‌لێ ئه‌و د مه‌سه‌لا ڕابوونا پشتى مرنێ دا دحێبه‌تى ودودلن.
و ب ڕاستى مه‌ مرۆڤ ئافراندییه‌ وئه‌م دزانين كانێ دلێ وى چ دبێژتێ، وئه‌م بۆ وى ژ ڕه‌ها ستوويێ وى (يا ب دلی ڤه‌ گرێداى) دنێزيكترين.
ده‌مێ ئه‌و هه‌ردو فريشته‌ يێن زێره‌ڤان بۆ وى ل لايێ وى يێ ڕاستێ ويێ چه‌پێ كارێ وى دنڤيسن، ئه‌وێ ل لايێ ڕاستێ باشییان دنڤيست، ويێ ل لايێ چه‌پێ خرابییان دنڤيست.
هه‌ر گۆتنه‌كا ئه‌و بێژت ملياكه‌ته‌كێ ل نك هه‌ى زێره‌ڤانییێ لێ دكه‌ت، وگۆتنا وى دنڤيست، وئه‌و ملياكه‌ته‌كێ حازره‌ وبۆ هندێ يێ هاتییه‌ ئاماده‌كرن.
وته‌نگاڤى وسه‌كه‌راتا مرنێ ب وێ حه‌قییێ هات، ئـه‌ڤـه‌ ئـه‌و بـوو يا تـو -ئه‌ى مرۆڤ- ژێ دڕه‌ڤى.
وبۆ جارا دووێ د بۆڕییێ دا بۆ ڕابوونا پشتى مرنێ هاته‌پفكرن، ئه‌و پفكرن د وێ ڕۆژێ دايه‌ يا ئه‌و گه‌ف تێدا ب جهـ دئێت يا خودێ ل كافران كرى.
وهه‌ر نه‌فسه‌ك هات ودو ملياكه‌ت د گه‌ل دا، يه‌ك وێ دهاژۆته‌ مه‌حشه‌رێ، ويێ دى شاهده‌يیێ ل سه‌ر وى كارى دده‌ت يێ وێ د دنيايێ دا كرى.
ب ڕاستى تو ژ ڤێ چه‌ندێ يێ بێ ئاگه‌هـ بووى، ئينا مه‌ ئه‌و په‌ردێ دلێ ته‌ نخافتى ژ سه‌ر ته‌ ڕاكر، ڤێجا بێ ئاگه‌هییا ته‌ نه‌ما، وديتنا ته‌ ئه‌ڤرۆ بۆ وى تشتێ تو دبينى يا موكم ودژواره‌.
ووى ملياكه‌تێ كارێ وى نڤيسى وشاهده‌يى ل سه‌ر داى گۆت: ئه‌ڤه‌يه‌ تشتێ ل نك من ژ تۆمارا كريارێن وى، ئه‌و ل نك من يا پاراستى وئاماده‌يه‌.
پشتى خودێ حوكمى د ناڤبه‌را خه‌لكى دا دكه‌ت دبێژته‌ هه‌ر دو ملياكه‌تان يێ وى دهاژۆت ويێ شاهده‌يیێ ل سه‌ر دده‌ت: هه‌ر يه‌كێ باوه‌رى ب ته‌وحيدا خودێ نه‌ئينابت وگه‌له‌ك گونه‌هـ كربن ودره‌و ب حه‌قییێ كربت ويێ ڕكۆ بت هوين وى بكه‌نه‌ د جه‌هنه‌مێ دا.
ئه‌وێ حه‌قێ خه‌لكى ژ ناڤ مالێ خۆ نه‌ئينابته‌ ده‌رێ، وته‌عدايى ل مرۆڤان كربت وپێ ل توخويبێن خودێ دانابت، و د سۆز وگه‌فا خودێ دا كه‌فتبته‌ گومانێ.
ئه‌وێ شريك بۆ خودێ دانابن، وپه‌رستنا يه‌كێ دى د گه‌ل وى كربت، ڤێجا هوين وى بهاڤێژنه‌ د عه‌زابا جه‌هنه‌مێ يا دژوار دا.
ئه‌وى شه‌يتانێ د گه‌ل وى گۆت: خودايێ مه‌ من ئه‌و د سه‌ردا نه‌بربوو، نێ هه‌ما ئه‌و ب خۆ ل سه‌ر ڕێكه‌كا دوير ژ هيدايه‌تێ بوو.
خودێ گۆت: هوين ل نك من ب هه‌ڤڕكى نه‌چن، و ب ڕاستى د دنيايێ دا من گه‌ف ل وى كربوو يێ كوفرێ ب من بكه‌ت.
گۆتن ل نك من نائێته‌ گوهاڕتن، وئه‌ز كه‌سێ ب گونه‌ها كه‌سێ عه‌زاب ناده‌م، وئه‌ز يه‌كى عه‌زاب ناده‌م حه‌تا هێجه‌ت ل سه‌ر ئاشكه‌را نه‌بت.
تو بۆ ملله‌تێ خۆ به‌حسێ وێ ڕۆژێ بكه‌ ده‌مێ ئه‌م ل قيامه‌تێ دبێژينه‌ جه‌هنه‌مێ: تو تژى بووى؟ وجه‌هنه‌م دبێژت: ما هێشتا ئه‌جنه‌ ومرۆڤ هه‌نه‌؟ ئينا خودايێ پاك وبلند پێ خۆ دكه‌ته‌ تێدا، ڤێجا ئه‌و دئێته‌ يه‌ك، وده‌نگ ژێ دئێت.
وجهێ به‌حه‌شتێ بۆ ته‌قواداران هاته‌ نێزيكرن، وئه‌و ژ وان يا دوير نابت.
بۆ وان دئێته‌ گۆتن: ئه‌ڤه‌ ئه‌وه‌ يا ژڤان بۆ هه‌وه‌ پێ دهاته‌ دان بۆ هه‌ر يه‌كێ ژ گونه‌هێن خۆ تۆبه‌ بكه‌ت، وپاراستنێ ل سه‌ر وى تشتى بكه‌ت يێ وى نێزيكى خودايێ وى دكه‌ت.
هه‌چییێ ژ خودێ ترساى و ل ئاخره‌تێ ب دله‌كێ ساخله‌م ڤه‌ ژ گونه‌هان هـاتـیـیـه‌ نـك وى.
وبــۆ ڤان خودان باوه‌ران دئێته‌ گۆتن: هوين ب سلامه‌تى هه‌ڕنه‌ د به‌حه‌شتێ دا، وتێدا ژ هه‌مى نه‌خۆشییان دته‌نا بن، ئـه‌و ڕۆژ ڕۆژا هـه‌رمانێیه‌ يا بێ ڤه‌بڕين.
بۆ ڤان خودان باوه‌ران د به‌حه‌شتێ دا ئه‌و تشت هه‌يه‌ يێ وان دڤێت، و د سه‌ر ڤێ ڕا يا مه‌ دايه‌ وان تشته‌كێ زێده‌تر بۆ وان ل نك مه‌ هه‌يه‌، يا ژ هه‌مییێ مه‌زنتر به‌رێخۆدانا وانه‌ بۆ خودايێ مه‌زن.
وبه‌رى ڤان بوتپه‌رێسێن قوره‌يشییان مه‌ گه‌له‌ك ملله‌ت تێ برينه‌، ئه‌و ژ ڤان ب هێزتر ودژوارتر بوون، ڤێجا ئه‌و ل وه‌لاتى گه‌ڕيابوون ووان ئه‌و ئاڤا كربوو وخراب كربوو، ئه‌رێ ما ڕه‌ڤه‌ك ژ عه‌زابا خودێ هه‌يه‌ ئه‌گه‌ر ب سه‌ر وان دا هات؟
د تێبرنا ملله‌تێن بۆرى دا بيرئينان وعيبره‌ته‌ك بۆ وى هه‌يه‌ يێ دله‌ك هه‌بت پێ تێ بگه‌هت، يان گوهدارییێ بكه‌ت وخۆ بێ ئاگه‌هـ نه‌كه‌ت، ودلێ وى يێ ئاماده ‌بت.
و ب ڕاستى هه‌ر حه‌فت عه‌سمان وعه‌رد وهه‌ر تشته‌كێ د ناڤبه‌رێ دا هه‌ى مه‌ د شه‌ش ڕۆژان دا ئافراندن، وچو زه‌حمه‌ت ووه‌ستيان ب وێ چه‌ندێ ڤه‌ نه‌گه‌هشته‌ مه‌. وئه‌ڤ شيانا مه‌زن نيشانه‌ ل سه‌ر هندێ كو خودێ دشێت مرییان زێندى بكه‌ت.
ڤێجا تو -ئه‌ى موحه‌ممه‌د- بێهنا خۆ ل سه‌ر وێ گۆتنێ فره‌هـ بكه‌ يا دره‌وپێكه‌ر دبێژن، هندى خودێ‌یه‌ ل به‌ر وان دانايه‌، وتو سپێدێ به‌رى ڕۆژ بهه‌لێت وئێڤارى به‌رى ڕۆژ ئاڤاببت ته‌سبيحا خودايێ خۆ بكه‌.
و ب شه‌ڤێ ب سوپاسى ڤه‌ نڤێژێ بۆ خودايێ خۆ بكه‌، وپشتى نڤێژان تو ته‌سبيحا خودايێ خۆ بكه‌.
وتو -ئه‌ى موحه‌ممه‌د- گوهدارییێ بكه‌ ده‌مێ ملياكه‌ت ب پفكرنا د (بۆڕییێ) دا ژ جهه‌كێ نێزيك ڤه‌ گازى دكه‌ت.
ڕۆژا وان گوهـ ل قێرییا ڕابوونێ دبت ئه‌و قێڕییا ڕاست وچو گومان تێدا نه‌، ئه‌و ڕۆژا ده‌ركه‌فتنا مرییانه‌ ژ گۆڕان.
ئه‌مين يێن خه‌لكى د دنيايێ دا زێندى دكه‌ين ودمرينين، وزڤڕينا وان ڕۆژا قيامه‌تێ بۆ حسێب وجزادانێ بۆ نك مه‌ يه‌.
ڕۆژا عه‌رد ڤه‌دبت ومرى ب له‌ز ژێ ده‌ردكه‌ڤن و د گازییا گازيكه‌رى دچن، ئه‌و كۆمكرنا ل حه‌شرێ بۆ حسێبێ ل به‌ر مه‌ يا ب ساناهییه‌.
ئه‌م ب وێ گۆتنێ دزاناترين يا ئه‌ڤ بوتپه‌رێسه‌ دبێژن ده‌مێ ئه‌و دره‌وێ ل سه‌ر ناڤێ خودێ دكه‌ن كوفرێ ب ئايه‌تێن وى دكه‌ن، وتو -ئه‌ى موحه‌ممه‌د- ل سه‌ر وان يێ زال نينى؛ دا تو كوته‌كییێ ل وان بكه‌ى كو ئه‌و بێنه‌ د ئيسلامێ دا، به‌لكى هه‌ما تو يێ هاتییه‌ هنارتن دا گازییێ بگه‌هينییه‌ وان، ڤێجا تو بيرا وى ب قورئانێ بينه‌ڤه‌ يێ ژ گه‌فا من بترست؛ چونكى يێ ژ گه‌فێ نه‌ترست چو مفاى بۆ خۆ ژ بيرئينانێ نابينت.
خودێ ب وى هڕه‌باى سويند دخۆت يێ تۆزێ ڕادكه‌ت.
و ب وان عه‌ورێن ئاڤه‌كا مه‌زن هل دگرن.
و ب وان گه‌مییێن ب ساناهى د ده‌ريايان دا ب ڕێڤه‌ دچن.
و ب وان فريشته‌يێن فه‌رمانا خودێ د ناڤ خه‌لكى دا لێكڤه‌ دكه‌ن.
هندى ئه‌و ژڤانه‌ يێ بۆ هه‌وه‌ -گه‌لی مرۆڤان- دئێته‌دان كو پشتى مرنێ هوين بۆ حسێبێ دێ ڕابن ژڤانه‌كێ ڕاسته‌.
وحسێب ودانا خێرێ سه‌دا سه‌د دێ هه‌بت.
وخودێ ب وى عه‌سمانێ جوان هاتییه‌ ئافراندن سويندێ دخۆت.
هندى هوينن -ئه‌ى دره‌وپێكه‌ر- هوين د ده‌ر حه‌قا قورئانێ وپێغه‌مبه‌رى دا د گۆتنه‌كا ژێك جودا دانه‌.
ئه‌و ژ باوه‌رى ئينانا ب قورئانێ وپێغه‌مبه‌رى دئێته‌ لادان يێ ژ باوه‌رى ئينانا ب وان هاتییه‌ لادان.
دره‌وپێكه‌رێن هزرا نه‌ڕاست دكه‌ن بێنه‌ كوشتن.
ئه‌وێن ب نـاڤ پـێـلا كوفرێ ڤه‌ چووين وتێدا بێ ئاگه‌هـ ماين.
ئه‌و ژ نه‌باوه‌رى ئينان ڤه‌ پسيار دكه‌ن: ڕۆژا حسێبێ وجزادانێ كه‌نگییه‌؟
ڕۆژا ئه‌و ب سۆتنا ب ئاگرى دئێنه‌ عه‌زابدان.
وبۆ وان دئێته‌ گۆتن: تام بكه‌نه‌ عه‌زابا خۆ يا هه‌وه‌ د دنيايێ دا له‌ز ل هاتنا وێ دكر.
هندى ئه‌ون يێن ته‌قوا خودێ كرى د به‌حه‌شتێن مه‌زن وكانییێن ئاڤێ دانه‌.
خودێ هه‌مى هيڤییێن وان بۆ ب جهـ ئينان وهه‌مى خۆشى دانێ، هندى ئه‌ون ئه‌و به‌رى وێ خۆشییێ د دنيايێ دا ب كرنا چـاكییان دقه‌نجيكار بوون.
ئه‌و كێمه‌كێ ژ شه‌ڤێ دنڤستن، وان نڤێژ بۆ خودايێ خۆ دكرن.
و ل دويماهییا شه‌ڤێ به‌رى سپێدێ وان داخوازا لێبۆرينا گونه‌هان ژ خودايێ خۆ دكر.
و د مالێ وان دا باره‌كا واجب وسوننه‌ت بۆ وان هه‌ژاران هه‌بوو يێن خواستن دكر، ويێن ژ شه‌رمان دا خواستن نه‌دكر.
و د عه‌ردى دا نيشانێن ئاشكه‌را ل سه‌ر شيانا خودێ بۆ خودان باوه‌ران هه‌نه‌.
و د ئافراندنا نه‌فسێن هه‌وه‌ ب خۆ دا نيشان ل سه‌ر شيانا خودێ هه‌نه‌ ، ئه‌رێ هوين ژێ بێ ئاگه‌هـ بووينه‌، وهوين نابينن؟
وڕزقێ هه‌وه‌ وئه‌و تشتێ ژڤان بۆ هه‌وه‌ پێ دئێته‌دان ژ خێرێ وعه‌زابێ ل عه‌سمانییه‌، ئه‌و هه‌مى يێ نڤيسییه‌.
خودايێ مه‌زن سويندێ ب خۆ دخۆت كو ئه‌و تشتێ وى سۆز پێ دايه‌ هه‌وه‌ ڕاستییه‌، ڤێجا هوين تێدا نه‌كه‌ڤنه‌ گومانێ كانێ چاوا هوين د ئاخفتنا خۆ دا ناكه‌ڤنه‌ گومانێ.
ئه‌رێ به‌حسێ مێهڤانێن ئيبراهيمى يێن ب قه‌در بۆ ته‌ -ئه‌ى موحه‌ممه‌د- هاتییه‌كرن.
ده‌مێ ئه‌و هاتينه‌ نك وى -وئه‌و ملياكه‌ت بوون- ئينا وان گۆتێ: سلاڤ ل ته‌ بن، ووى سلاڤا وان وه‌رگرت ووى ژى گۆت: سلاڤ ل هه‌وه‌ بن، هوين دنه‌ناسن ئه‌م نزانين هوين كينه‌.
ئينا وى ب دزى ڤه‌ خۆ ڤه‌گوهاسته‌ لايێ مالێ، وچوو گۆلكه‌كا قه‌له‌و ڤه‌كوشت، وبۆ وان ئينا.
و ب جوانى ئه‌و بۆ خوارنێ داخوازكرن، وگۆت: ما هوين ناخۆن؟
ڤێجا ده‌مێ وى ديتى ئه‌و ناخۆن ئه‌و د دل دا ژ وان ترسا، وان گۆتێ: نه‌ترسه‌ ئه‌م قاصدێن خودێينه‌، ووان مزگينى دايێ كو ژنا وى (سارايێ) كوڕه‌ك دێ بت، ئه‌و كوڕ دێ بته‌ ژ مرۆڤێن زانا ب خودێ ودينێ وى، وئه‌و ئيسحاق بوو.
ڤێجا ده‌مێ ژنا ئيبراهيمى گۆتنا ڤان ملياكه‌تان گوهـ لێ بووى ب نك وان ڤه‌ هات وهاوار كر، و ژ عه‌جێبییان دا ته‌په‌ك ل ڕوییێ خۆ دا وگۆت: چاوا دێ من كوڕه‌ك بت وئه‌ز پيره‌ژنم ومن عه‌يال نابن؟
ملياكه‌تێن خودێ گۆته‌ وێ: خودايێ ته‌ وه‌سا گۆتییه‌ وه‌كى مه‌ گۆتییه‌ ته‌، وئه‌و دشێت وێ چه‌ندێ بكه‌ت، وئه‌و ل به‌ر وى يا عه‌جێب نينه‌. هندى خودێ‌یه‌ يێ كاربنه‌جهه‌ تشتى ددانته‌ جهێ وى يێ دورست، وئه‌و ب به‌رژه‌وه‌ندییێن به‌نییان يێ پڕزانايه‌.
ئيبراهيمى -سلاڤ لێ بن- گۆته‌ ملياكه‌تێن خودێ: مه‌سه‌لا هه‌وه‌ چيه‌ وهوين بۆ چ هاتينه‌ هنارتن؟
وان گۆت: هندى ئه‌مين خودێ ئه‌م بۆ ملله‌ته‌كێ تاوانبار هنارتينه‌.
دا ئه‌م وان ب هنده‌ك به‌رێن ژ ته‌قنا هشك هاتينه‌ دورستكرن تێ ببه‌ين .
ئه‌و به‌رێن ل نك خودايێ ته‌ بۆ ڤان سه‌رداچوويان دنيشانكرى.
ڤێجا هه‌چییێ ل گوندێ ملله‌تێ لووطى ژ خودان باوه‌ران مه‌ ده‌رێخستن.
و ژ ماله‌كا ب تنێ ژ موسلمانان پێڤه‌تر، كو مالا لووطى بوو -سلاڤ لێ بن- مه‌ ل وى گوندى نه‌ديت.
ومه‌ ل وى گوندێ ژێگۆتى شينواره‌ك ژ عه‌زابێ هێلا دا ببته‌ نيشان ل سه‌ر شيانا خودێ وتۆلستاندنا وى ژ كافران، وئه‌و عيبره‌ته‌كه‌ بۆ وان يێن ژ عه‌زابا خودێ يا ب ئێش دترسن.
و د هنارتنا مووساى دا بۆ فيرعه‌ونى وملله‌تێ وى ب ئايه‌ت وموعجزه‌يێن ئاشكه‌را ڤه‌ نيشانه‌ك بۆ وان هه‌يه‌ يێن ژ عه‌زابا ب ئێش دترسن.
ڤێجا فيرعه‌ون ب هێزا خۆ هاته‌ خاپاندن وپشت دا گازییا مووساى، وگۆت:  مووسا يان سێره‌به‌نده‌ يان يێ دينه‌.
ئينا مه‌ فيرعه‌ون وله‌شكه‌رێ وى گرتن، ومه‌ ئه‌و هاڤێتنه‌ د ده‌ريايێ دا، ووى ئه‌و تشت كربوو يێ سه‌را لۆمه‌ لێ بێته‌كرن؛ ژ به‌ر كوفر وسه‌رداچوونا وى.
و د مه‌سه‌لا عادییان وتێبرنا وان دا نيشان وعيبره‌ت هه‌نه‌ بۆ هه‌ر كه‌سێ هزرا خۆ بكه‌ت، ده‌مێ مه‌ بايه‌كێ بێ خێر وبێ به‌ره‌كه‌ت ب سه‌ر وان دا هنارتى.
وى باى تشته‌ك نه‌هێلا كو د سه‌ر دا هاتى ئه‌گه‌ر خراب نه‌كربت ووه‌كى تشتێ پێتى لێ نه‌كربت.
و د مه‌سه‌لا ثه‌موودییان وتێبرنا وان دا نيشان وعيبره‌ت هه‌نه‌، ده‌مێ بۆ وان هاتییه‌ گۆتن: حه‌تا مرنا هه‌وه‌ دئێت هوين خۆشییێ ب ژينا خۆ ببه‌ن.
ئينا وان پێ ل فه‌رمانا خودايێ خۆ دانا، ڤێجا برويسییا عه‌زابێ ل وان دا، ووان ب چاڤێن خۆ به‌رێ خۆ ددا عه‌زابدانا خۆ.
ڤێجا ئه‌و نه‌شيان بڕه‌ڤن وڕاببن و ژ وێ عه‌زابێ ده‌ركه‌ڤن يا ئه‌و تێدا، وئه‌و نه‌شيان خۆ ب سه‌ربێخن.
وبه‌رى ڤان مه‌ ملله‌تێ نووحى تێبربوو، هندى ئه‌و بوون ئه‌و ملله‌ته‌ك بوون ژ ئه‌مرێ خودێ ده‌ركه‌فتبوون.
وعه‌سمان مه‌ ئافراند وموكم كر، ومه‌ ب هێز وشيانه‌كا مه‌زن ئه‌و بۆ عه‌ردى كره‌ بان، وهندى ئه‌مين ئه‌م ڕه‌خێن وى فره‌هـ دكه‌ين.
ومه‌ عه‌رد بۆ خه‌لكى ڕائێخست دا ئه‌و ل سه‌ر بژين، وئه‌م چ باش ڕاخستڤانين.
و ژ هه‌ر تشته‌كێ هه‌ى مه‌ جۆته‌كێ ژێك جودا ئافراندییه‌؛ دا هوين بيرا خۆ ل شيانا خودێ بيننه‌ڤه‌، وعيبره‌ته‌كێ بۆ خۆ ژێ وه‌ربگرن.
ڤێجا هوين -ئه‌ى گه‌لی مرۆڤان- ب باوه‌رى ئينانا ب خودێ وپێغه‌مبه‌رێ وى ژ عه‌زابا خۆدێ بڕه‌ڤنه‌ به‌ر ڕه‌حما وى، هندى ئه‌زم ئه‌ز ئاشكه‌را هه‌وه‌ دترسينم. وده‌مێ پێغه‌مبه‌ر -سلاڤ لێ بن- ژ تشته‌كى بێهن ته‌نگ ببا ڕادبوو نڤێژ دكر، وئه‌ڤه‌يه‌ ڕه‌ڤينا بۆ نك خودێ
و د گه‌ل خودێ هوين په‌رستنێ بۆ چو خودايێن دى نه‌كه‌ن، هندى ئه‌زم ئه‌ز ئاشكه‌را هه‌وه‌ دترسينم.
وكانێ چاوا قوره‌يشییان پێغه‌مبه‌رێ خۆ موحه‌ممه‌د دره‌وين ده‌رێخست، وگۆتن: ئه‌و شاعره‌ يان سێره‌به‌نده‌ يان يێ دينه‌، وه‌سا ملله‌تێن به‌رى وان ژى پێغه‌مبه‌رێن خۆ دره‌وين ده‌رێخست بوون.
ئه‌رێ يێن پێشییێ ويێن پاشییێ شيره‌ت ب هندێ ل يه‌ك ودو كرییه‌ كو ئه‌و پێغه‌مبه‌ران دره‌وين ده‌ربێخن؟ به‌لكى ئه‌و ملله‌ته‌كێ د سه‌ردا چوويينه‌.
ڤێجا تو -ئه‌ى موحه‌ممه‌د- پشت بده‌ بوتپه‌رێسان حه‌تا فه‌رمانا خودێ د ده‌ر حه‌قا وان دا بۆ ته‌ دئێت، كه‌س لۆمه‌ى ته‌ ناكه‌ت؛ چونكى ته‌ گازییا خۆ يا گه‌هـاندییه‌ وان.
و د گه‌ل پشتدانا ته‌ بۆ وان -ئه‌ى موحه‌ممه‌د- تو به‌رده‌وامییێ ل سه‌ر به‌لاڤكرنا گازییا خودێ بكه‌، وتو هه‌ر شيره‌تێ ل وان بكه‌ يێن تو بۆ هاتییه‌ هنارتن؛ چونكى خودان باوه‌ر مفاى بۆ خۆ ژ بيرئينانێ دبينن، وتو ب ڤى كارێ خۆ چو هێجه‌تان بۆ وان ناهێلی.
ومن ئه‌جنه‌ ومرۆڤ نه‌ئافراندينه‌ وپێغه‌مبه‌ر بۆ وان نه‌هنارتينه‌ ئه‌گه‌ر ژ به‌ر ئارمانجه‌كا مه‌زن نه‌بت، كو ئه‌و په‌رستنا من ب تنێ بكه‌ن.
من چو ڕزق ژ وان نه‌ڤێت ومن نه‌ڤێت ئه‌و خوارنێ بده‌نه‌ من، ئه‌زم ڕزقى دده‌م. مه‌عنا خودێ يێ هه‌وجه‌ى كه‌سێ نينه‌، به‌لكى خه‌لك هه‌مى دهه‌وجه‌ى وينه‌، ئه‌وه‌ ئافرانده‌ر وڕزقده‌هێ وان.
هندى خودێ‌یه‌ ئه‌و ب تنێ‌یه‌ ڕزقى دده‌ته‌ خه‌لكى، وقويتى بۆ وان په‌يدا دكه‌ت، خودان هێزێ موكمه‌، يێ كه‌س نه‌شێتێ، خودانێ هێز وشيانێ هه‌مییێ.
ڤێجا هندى ئه‌ون يێن ب نه‌ باوه‌رى ئينانا ب پێغه‌مبه‌رى -سلاڤ لێ بن- زۆردارى كرى باره‌ك ژ عه‌زابا خودێ بۆ وان هه‌يه‌ دێ ب سه‌رێ وان ئێت، وه‌كى بارا هه‌ڤالێن وان يێن به‌رى وان چووين، ڤێجا بلا ئه‌و له‌زێ ل عه‌زابێ نه‌كه‌ن، ئه‌و هه‌ر دێ ئێت.
ڤێجا تێچوون ونه‌خۆشى بۆ وان بت يێن كوفر ب خودێ وپێغه‌مبه‌رێ وى كرى ل وێ ڕۆژا ژڤان بۆ وان هاتییه‌ دان كو عه‌زاب تێدا ب سه‌ر وان دا بێت، كو ڕۆژا قيامه‌تێیه‌.
خودێ سويند ب طوورى خوارییه‌، كو ئه‌و چيايه‌ يێ خودێ ل سه‌ر د گه‌ل مووساى ئاخفتى.
و ب كيتابا هاتییه‌ نڤيسين، كو قورئانه‌.
د به‌رپه‌ڕێن به‌لاڤكرى دا.
و ب به‌يتا ئاڤاكرى ل عه‌سمانى ئه‌وا ملياكه‌تێن ب قه‌در هه‌ر ده‌م طه‌وافێ ل دۆر دكه‌ن.
و ب بانێ بلندكرى كو عه‌سمانێ دنيايێیه‌.
و ب ده‌ريايا تژى ئاڤ يا ئاگر ل بن هاتییه‌ هلكرن.
هندى عه‌زابا خودايێ ته‌يه ‌-ئه‌ى موحه‌ممه‌د- هه‌ر دێ ب سه‌ر كافران دا ئێت.
وگاڤا ئه‌و هات كه‌سه‌ك نابت وێ بزڤڕينت.
ڕۆژا عه‌سمان دهژيێت وسه‌روبه‌رێ وى دئێته‌ تێكدان وپرتێن وى دلڤلڤن.
ده‌مێ ژينا دنيايێ ب دويماهى دئێت، وچيا ژ جهێن خۆ دچن، ووه‌كى عه‌وران ب ڕێڤه‌ دچن.
ڤێجا وێ ڕۆژێ تێچوون بۆ وان دره‌وپێكه‌رانه‌ يێن ده‌ست دده‌نه‌ نه‌حه‌قییێ وخۆ پێڤه‌ موژيل دكه‌ن.
ودينێ خۆ دكه‌نه‌ يارى وتڕانه‌.
ڕۆژا ئه‌ڤ دره‌وپێكه‌ره‌ ب دژوارى بۆ ئاگرێ جه‌هنه‌مێ دئێنه‌ پالدان.
وبۆ شكاندن وڕه‌زيلكرنا وان بۆ وان دئێته‌ گۆتن: ئه‌ڤه‌ ئه‌و ئاگره‌ يێ هه‌وه‌ دره‌و پێ دكر.
ئه‌رێ ما ئه‌ڤ عه‌زابا هوين دبينن سێره‌به‌ندییه‌ يان هوين نابينن؟
هوين تام بكه‌نه‌ گه‌رما ڤى ئاگرى، ڤێجا هه‌وه‌ دڤێت بێهنا خۆ ل سه‌ر نه‌خۆشییا وى فره‌هـ بكه‌ن، هـه‌وه‌ دڤێت فره‌هـ نه‌كه‌ن، عه‌زاب ل سه‌ر هه‌وه‌ نائێته‌ سڤككرن، وهوين ژێ ده‌رناكه‌ڤن، وبۆ هه‌وه‌ وه‌كى يه‌كه‌ هوين بێهنا خۆ فره‌هـ بكه‌ن يان نه‌ هه‌ما جزايێ وى كارى بۆ هه‌وه‌ دێ ئێته‌دان يێ هه‌وه‌ د دنيايێ دا دكر.
هندى ته‌قوادارن د به‌حه‌شت وخۆشییێن مه‌زن دانه‌.
ئه‌و خۆشییێ ب وێ قه‌نجییێ دبه‌ن يا خودايێ وان دايه‌ وان، وكو وى ئه‌و ژ عه‌زابا ئاگرى ڕزگاركرين.
هوين خوارن وڤه‌خوارنه‌كا خۆش بخۆن؛ ژ به‌ر وان كريارێن چاك يێن هه‌وه‌ د دنيايێ دا كرين.
وئه‌و ل سه‌ر ته‌ختان وبه‌رانبه‌رى يه‌ك دپالداينه‌، ومه‌ هنده‌ك ژنێن سپى وچاڤ گر وجوان دانه‌ وان.
وئه‌وێن باوه‌رى ئيناى ودوونده‌ها وان د باوه‌رییێ دا ب دويڤ وان كه‌فتين، مه‌ ل جهێن وان ل به‌حه‌شتێ دوونده‌ها وان ب وان ڕا گه‌هاند، هه‌رچه‌نده‌ ئه‌و ب كريارێن خۆ نه‌گه‌هشتبوونه‌ ده‌ره‌جه‌يێن وان؛ دا باب ب ديتنا عه‌يالان ل نك خۆ چاڤ ڕوهن ببن، ڤێجا ب جوانترين ڕه‌نگ ئه‌و دێ گه‌هنه‌ يه‌ك، ومه‌ تشته‌ك ژ خێرا كريارێن وان ژ وان كێم نه‌كر. هه‌ر مرۆڤه‌ك د گه‌ره‌وا كه‌دا خۆ دايه‌، وئه‌و گونه‌ها كه‌سه‌كێ دى هل ناگرت.
ومه‌ گه‌له‌ك ڕه‌نگێن فێقى وگۆشتێ خۆش يێ دل دچتێ ل وان زێده‌ كر.
وئه‌و په‌رداغێن مه‌يێ يێن ئه‌و ل سه‌ر يه‌ك ودو دگێڕن ژ ڤێ قه‌نجیێ‌یه‌، وئه‌ڤ ڤه‌خوارنه‌ وه‌كى مه‌يا دنيايێ نينه‌، خودانى بێ هش ناكه‌ت، ووه‌ لێ ناكه‌ت ئه‌و له‌غوێ بكه‌ت، وگۆتنێن ب گونه‌هـ ونه‌دورست بێژت.
وهنده‌ك كوڕكێن بۆ خلمه‌تا وان هاتينه‌ ئاماده‌كرن ل سه‌ر وان دگه‌ڕيێن، ئه‌و د سپياتى وزه‌لالییا خۆ دا وه‌كى لوئلوئێن ڤه‌شارتى وپاراستينه‌.
وخه‌لكێ به‌حه‌شتێ هاتن، هنده‌ك ژ وان پسيارێ ژ هنده‌كان دكه‌ن كانێ ئه‌و ژ به‌ر چ د ڤێ قه‌نجییا مه‌زن دانه‌؟
وان گۆت: هندى ئه‌م بووين -به‌رێ د دنيايێ دا- ده‌مێ ئه‌م ل نك مرۆڤێن خۆ، ئه‌م ژ خودايێ خۆ دترساين، وئه‌م دترساين ئه‌و ل ڕۆژا قيامه‌تێ مه‌ عه‌زاب بده‌ت.
ڤێجا خودێ مننه‌ت ب هيدايه‌تێ ل مه‌ كر، ووى ئه‌م ژ عه‌زابا گه‌رم ونه‌خۆشییا ئاگرى پاراستين.
هندى ئه‌م بووين مه‌ به‌رێ هاوارێن خۆ دگه‌هاندنه‌ وى ب تنێ ومه‌ چو شريك بۆ وى چێ نه‌دكرن پێخه‌مه‌ت كو ئه‌و مه‌ ژ عه‌زابا ئاگرى ڕزگار بكه‌ت ومه‌ ببه‌ته‌ به‌حه‌شتێ، ڤێجا ئه‌و د به‌رسڤا مه‌ هات وداخوازا مه‌ بۆ مه‌ ب جهـ ئينا، هندى ئه‌وه‌ ئه‌و باشكارێ دلۆڤانكاره‌.
ڤێجا تو -ئه‌ى موحه‌ممه‌د- ب قورئانێ بيرا وان بينه‌ڤه‌ يێن تو بۆ هاتییه‌ هنارتن، هندى تويى ب ڤێ قه‌نجییا خودايێ ته‌ دگه‌ل ته‌ كرى وپێغه‌مبه‌رينى وعه‌قله‌كێ تمام دايه‌ ته‌ تو نه‌ خێڤزانكى ژ به‌ر دئاخڤى، ونه‌ يێ دينى وه‌كى ئه‌و ژ دره‌و دبێژن.
يان بوتپه‌رێس دبێژنه‌ ته‌ -ئه‌ى موحه‌ممه‌د-: تو شاعرى ئه‌مێ ل هيڤییا مرنا ته‌؟
تو بێژه‌ وان: هوين ل هيڤییا مرنا من بن ئه‌ز ژى دێ ل هيڤییێ بم عه‌زاب بگه‌هته‌ هه‌وه‌، وهوين دێ بينن كانێ دويماهى دێ بۆ كێ بت.
نێ عه‌قلێ ڤان دره‌وپێكه‌ران به‌رێ وان دده‌ته‌ ڤان گۆتنێن هه‌ڤدژ (چونكى خێڤزانكى وشاعرى وديناتى ل نك يه‌ك مرۆڤى كۆم نابن)، ب ڕاستى ئه‌و ملله‌ته‌كێ زێده‌ دسه‌رداچووينه‌.
يان ئه‌و دبێژن: موحه‌ممه‌دى قورئان ژ نك خۆ چێكرییه‌؟ نێ ئه‌و باوه‌رییێ نائينن.
پا دێ بلا ئه‌و گۆتنه‌كا وه‌كى قورئانێ بينن، ئه‌گه‌ر ئه‌و ڕاست دبێژن كو موحه‌ممه‌دى ئه‌و يا ژ نك خۆ چێكرى.
ما ئه‌ڤ بوتپه‌رێسه‌ بێ ئافرانده‌ره‌ك هاتينه‌ ئافراندن، يان وان خۆ ئافراندییه‌؟
يان وان عه‌سمان وعه‌رد ب ڤى ڕه‌نگێ جوان ئافراندينه‌؟ به‌لكى ئه‌و باوه‌رییه‌كا باوه‌رى ب عه‌زابا خودێ نائينن.
يان گه‌نجينه‌يێن خودايێ ته‌ د ده‌ستێ وان دانه‌ ئه‌و وان ب ڕێڤه‌ دبه‌ن، يان ئه‌ون يێن ل سه‌ر خه‌لكى دزال ودشێنێ؟ وه‌سا نينه‌، ئه‌و دلاواز وبێزارن.
يان وان پێپه‌ليسكه‌ك هه‌يه‌ ئه‌و پێ ب ســـه‌ر عه‌سمانى دكه‌ڤن وگوهێ خۆ دده‌نه‌ وه‌حییێ كو ئه‌و دحه‌قن؟ ئه‌وێ ڤێ گۆتنێ دبێژت كانێ بلا ده‌ليله‌كى ل سه‌ر ڕاستییا گۆتنا خۆ بينت.
ئه‌رێ خودێ كچ هه‌نه‌ وكوڕ بۆ هه‌وه‌نه‌ وه‌كى هوين ژ دره‌و دبێژن؟
يان تو -ئه‌ى موحه‌ممه‌د- داخوازا كرێیه‌كێ ژ وان دكه‌ى سه‌را گه‌هاندنا دينى، ڤێجا ئه‌و ژ ڤێ خه‌رامه‌تا تو ژ وان دخوازى دبارگرانن؟
يان علمێ غه‌يبێ ل نك وانه‌، ڤێجا ئه‌و وى بۆ خه‌لكى دبێژن ودنڤيسن؟ وه‌ نينه‌؛ چونكى ل عه‌سمانان وعه‌ردى كه‌س ژ خودێ پێڤه‌تر غه‌يبێ نزانت.
به‌لكى وان دڤێت فێلبازییێ ل پێغه‌مبه‌رى وخودان باوه‌ران بكه‌ن، ڤێجا ئه‌وێن كافر بووين فێلبازییا وان هه‌ر ل وان دزڤڕت.
يان وان يه‌كێ دى ژبلی خودێ هه‌يه‌ كو هێژاى په‌رستنێ بت؟ خودێ يێ پاك وبلند بت ژ وێ شركا ئه‌و ب وى دكه‌ن، وى چو شريك د ملك وخوداينى وپه‌رستنێ دا نينن.
وئه‌گه‌ر ئه‌ڤ بوتپه‌رێسه‌ ببينن هنده‌ك پارچه‌يێن عه‌زابێ ژ عه‌سمانى ب سه‌ر وان دا بێن ئه‌و كوفرا خۆ ناهێلن، ودێ بێژن: ئه‌ڤه‌ عه‌ورن كه‌فتينه‌ سه‌رێك.
ڤێجا تو ڤان بوتپه‌رێسان بهێله‌ حه‌تا ئه‌و دگه‌هنه‌ وێ ڕۆژا خۆ يا ئه‌و تێدا دچنه‌ هيلاكێ، كو ڕۆژا قيامه‌تێیه‌.
و ل وێ ڕۆژێ فێلبازییا وان تشته‌كى ژ عه‌زابا خودێ ژ وان پاشڤه‌نابه‌ت، وكه‌سه‌ك وان ب سه‌ر نائێخت.
وبۆ ڤان زۆرداران عه‌زابه‌ك هه‌يه‌ ل دنيايێ به‌رى عه‌زابا قيامه‌تێ دێ ب سه‌ر وان دا ئێت، به‌لێ پترییا وان ڤێ چه‌ندێ نزانن.
وتو -ئه‌ى موحه‌ممه‌د- بێهنا خۆ ل سه‌ر حوكم وفه‌رمانا خودايێ خۆ فره‌هـ بكه‌، كو په‌ياما وى دايه‌ ته‌ بگه‌هينى وته‌حه‌ملا وێ نه‌خۆشییێ بكه‌ى يا ژ ملله‌تێ ته‌ دگه‌هته‌ ته‌، هندى تويى تو يێ ل به‌ر چاڤێن مه‌ ويێ ل بن چاڤدێرییا مه‌، وده‌مێ تو ژ خه‌و ڕادبییه‌ نڤێژێ تو ب سوپاسى ته‌سبيحا خودايێ خۆ بكه. - وئه‌ڤ ئايه‌ته‌ سالۆخه‌تێ هه‌بوونا دو چاڤان بۆ خودێ بنه‌جهـ دكه‌ت، ب ڕه‌نگه‌گێ هێژاى وى بێى چاوانییه‌ك بۆ بێته‌ ده‌سنيشانكرن، وئه‌ڤ چه‌نده‌ ب سوننه‌تێ وئيجماعا پێشییێن ئوممه‌تێ ژى بنه‌جهـ بوويه‌.-
و ب شه‌ڤێ ژى تو ب سوپاسى ته‌سبيحا خودايێ خۆ بكه‌ ووى مه‌زن ببينه‌، ونڤێژێ بۆ وى بكه‌، و ل ده‌مێ نڤێژا سپێدێ ده‌مێ ستێر ئاڤا دبن تو وێ چه‌ندێ بكه‌.
خودێ ب ستێرا پێرۆيێ سويند دخۆت ده‌مێ ئاڤا دبت.
كو موحه‌ممه‌د ژ ڕێكا هيدايه‌تێ وحه‌قییێ ده‌رنه‌كه‌فتییه‌، ودسه‌ردا نه‌چوويه‌، به‌لكى ئه‌و يێ سه‌رڕاست وڕێ دورسته‌.
وئه‌و ژ نك خۆ نائاخڤت.
ئه‌و ئاخفتنا ئه‌و دبێژیت كو قورئانه‌ و حه‌دیسه‌  وه‌حیه‌ ژ نك خودێ ته‌عالا خودێ یه‌ ئه‌ڤێ وه‌حیێ بو پێغه‌مبه‌رێ خو دهنێریت.
ئه‌وى ملياكه‌تێ هێزدژوار كو جبريله‌، موحه‌ممه‌د يێ فێركرى.
ئه‌و ملیاكه‌تێ ڕه‌نگ جوان ل سه‌ر ڕه‌نگێ خۆ يێ دورست بۆ پێغه‌مبه‌رى ئاشكه‌را بوو.
ل ئاسۆيێ بلندتر جهێ ڕۆژ لێ دهه‌لێت ل سه‌ر ڕه‌نگێ خۆ يێ دورست بۆ پێغه‌مبه‌رى ئاشكه‌را بوو.
پاشى جبريل نێزيكى پێغه‌مبه‌رى بووى.
وهێشتا نێزيكتر لێ هاتى حه‌تا هندى دويراتییا دوكڤانان يان كێمتر ئه‌و نێزيكى وى بووى.
ڤێجا خودێ ب ڕێكا جبريلی وه‌حى بۆ به‌نییێ خۆ موحه‌ممه‌دى هنارت.
دلێ موحه‌ممه‌دى قه‌ت د وى تشتێ وى ديتى دا دره‌و نه‌كرییه‌.
ئه‌رێ هوين موحه‌ممه‌دى دره‌وين ده‌رتێخن، وهه‌ڤڕكییێ د گه‌ل وى د وى تشتى دا دكه‌ن يــێ وى ديتى ژ ئايه‌تێن خودايێ خـۆ؟
و ب ڕاسـتـى موحه‌ممه‌دى جاره‌كا دى ژى جبريل ديتبوو.
ل نك دارا سيدرێ يا دويماهییێ ل عه‌سمانێ حه‌فتێ، يا كو تشتێ ژ عه‌ردى بلند دبت دگه‌هته‌ وێرێ، وتشتێ د سه‌ر دا ژى دئێته‌ وێرێ.
به‌حه‌شتا (مه‌ئوايێ) يا ژڤان پێ بۆ ته‌قواداران هاتییه‌ دان ل نك وى جهییه‌.
ده‌مێ ئه‌و تشتێ مه‌زن يێ ب تنێ خودێ پێ دزانت ژ فه‌رمانا وى ب سه‌ر وێ دارا سيدرێ دا دئێت.
وپێغه‌مبه‌ر د موكمى وگوهدارییا خۆ دا خودانێ سالۆخه‌ته‌كێ مه‌زن بوو، وى به‌رێ خۆ نه‌ بۆ چه‌پێ نه‌ بۆ ڕاستێ وه‌رنه‌گێڕا بوو، وئه‌وى زێده‌ گاڤى ل سه‌ر وى تشتى نه‌كربوو يێ فه‌رمان ب ديتنا وى لێ هاتییه‌كرن.
ب ڕاستى موحه‌ممه‌دى ل شه‌ڤا معراجێ ئايه‌تێن خودايێ خۆ يێن مه‌زن ديتبوون وه‌كى به‌حه‌شتێ وجه‌هنه‌مێ يێن كو دبنه‌ نيشان ل سه‌ر مه‌زنى وشيانا خودێ.
ئه‌رێ ڤێجا هه‌وه ‌-گه‌لی بوتپه‌رێسان- ئه‌ڤ خوداوه‌نده‌ ديتينه‌ يێن هوين په‌رستنێ بۆ دكه‌ن: لات وعوززا.
ومه‌ناتێ سییێ، ئه‌رێ وان مفايه‌ك يان زيانه‌ك گه‌هاندییه‌ هه‌وه‌ دا هه‌ژى هندێ ببن كو ببنه‌ شريك بۆ خودێ؟
ئه‌رێ هوين وى كوڕێ هه‌وه‌ دڤێت بۆ خۆ ددانن، وئه‌و كچێن هه‌وه‌ بۆ خۆ نه‌ڤێن هوين بۆ خودێ ددانن.
ب ڕاستى ئه‌و لێكڤه‌كرنه‌كه‌ دادى تێدا نينه‌.
هه‌ما ئه‌ڤ صه‌نه‌مه‌ هنده‌ك ناڤن چو سالۆخه‌تێن كه‌مالێ بۆ نينن، هه‌وه‌ وبابێن هه‌وه‌ ل دويڤ دلێ خۆ ئه‌و يێن پێ ناڤكرين، خودێ چو ده‌ليل پێ نه‌ئيناينه‌ خوارێ ڕاستییا گۆتنا هه‌وه‌ به‌رچاڤ بكه‌ت. هه‌ما ئه‌ڤ بوتپه‌رێسه‌ ب تنێ دويچوونا هزر وته‌خـمينان دكه‌ن، و ب دويڤ دلچوونێن خۆ يێن خه‌له‌ت دكه‌ڤن، و ب ڕاستى ئه‌و بۆ وان ژ نك خودايێ وان هاتییه‌ يێ هيدايه‌تا وان تێدا، به‌لێ وان چو مفا بۆ خۆ ژێ نه‌ديت.
ئه‌و مه‌هده‌را مرۆڤ بۆ دلێ خۆ ژ ڤان خوداوه‌ندان دخوازت ب جهـ نائێت.
و د دنيايێ وئاخره‌تێ دا فه‌رمان يا خودێ‌یه‌.
ومه‌هده‌را گه‌له‌ك ملياكه‌تان ل عه‌سمانان د گه‌ل پێكێن وان يێن بلند ژى ب تشته‌كى مفاى ناده‌ت حه‌تا خودێ ده‌ستويرییێ ب مه‌هده‌رێ بۆ وان نه‌ده‌ت، و ژ وى ڕازى نه‌بت يێ مه‌هده‌ر بۆ دئێته‌كرن.
هندى ئه‌و بوتپه‌رێسێن عه‌ره‌بانه‌ يێن باوه‌رییێ ب ڕۆژا دويماهییێ نائينن وكارى بۆ ناكه‌ن ب ناڤێ مێیان فريشته‌يان ب ناڤ دكه‌ن؛ ژ به‌ر كو ئه‌و ژ نه‌زانين هزر دكه‌ن كو فريشته‌ دمێنه‌، وئه‌و كچێن خودێنه‌.
ووان چو زانينێن دورست ب ڤێ چه‌ندێ نينن ڕاستییا گۆتنا وان ئاشكه‌را بكه‌ن، هه‌ما ب تنێ ئه‌و دويچوونا هزر وته‌خـمينێن بێ مفا دكه‌ن، يێن كو چو جاران جهێ حه‌قییێ ناگرن.
ڤێجا تو به‌رێ خۆ ژ وى وه‌رگێڕه‌ يێ پشت دايه‌ بيرئينانا مه‌، كو قورئانه‌، و ژ ژينا دنيايێ پێڤه‌تر چو تشته‌كێ دى نه‌ڤياى.
ئه‌ڤا ئه‌و ل سه‌ر هه‌مى زانين وئارمانجا وانه‌. هندى خودايێ ته‌يه‌ ئه‌و ب وى زاناتره‌ يێ ژ ڕێكا هيدايه‌تێ ده‌ركه‌فتى، وئه‌و ب وى زاناتره‌ يێ ب هيدايه‌ت هاتى وڕێكا ئيسلامێ گرتى.
وملكێ هه‌ر تشته‌كێ ل عه‌سمانان وهه‌ر تشته‌كێ ل عه‌ردى يێ خودێ‌یه‌؛ دا ئه‌و ب عه‌زابدانێ جزايێ خرابكاران بده‌ت ژ به‌ر خرابییێن وان كرين، و ب به‌حه‌شتێ جزايێ باشان بده‌ت.
وئه‌و باش ئه‌ون يێن خۆ ژ گونه‌هێن مه‌زن وكرێتییان دده‌نه‌ پاش گونه‌هێن بچويك نه‌بن يێن خودان ڕژدییێ ل سه‌ر نه‌كه‌ت، يان هنده‌ك جارێن كێم دكه‌ت، ئه‌ڤان د گه‌ل كرنا واجباتان وخۆ دويركرنا ژ حه‌رامییێ، خودێ بۆ وان ژێ دبه‌ت ووان ستاره‌ دكه‌ت، هندى خودايێ ته‌يه‌ لێبۆرينا وى يا به‌رفره‌هه‌، ئه‌و ب حالێ هه‌وه‌ زاناتره‌ ده‌مێ وى بابێ هه‌وه‌ ئاده‌م ژ ئاخێ ئافراندى، وده‌مێ هوين د زكێن دايكێن خۆ دا، ڤێجا هوين مه‌دحێن خۆ ب ته‌قوادارییێ نه‌كه‌ن، ئه‌و ب وى زاناتره‌ يێ ته‌قواكرى ژ به‌نییێن وى.
ئه‌رێ ڤێجا ته‌ -ئه‌ى موحه‌ممه‌د- ئه‌و ديتییه‌ يێ پشت دايه‌ ئه‌مرێ خودێ.
وهنده‌كا كێم ژ مالێ خۆ ب خێر داى، پاشى ده‌ستێ خۆ ژ دانێ گرتى وقه‌نجییا خۆ بڕى؟
ئه‌رێ علمێ غه‌يبێ ل نك ڤى يێ ده‌ستێ خۆ ژ دانێ گرتى هه‌يه‌ ڤێجا ئه‌و دزانت كو مالێ وى هه‌مى دێ خلاس بت له‌و وى خێرێن خۆ ڕاوه‌ستاندن، ڤێجا ئه‌و وێ چه‌ندێ ب چاڤ دبينت؟ وه‌ نينه‌، به‌لكى وى ژ قه‌لسى وچڕيكییا خۆ خێرێن خۆ ڤه‌بڕين.
يان ما بۆ وى به‌حسێ وێ نه‌هاتییه‌ كرن يا د ته‌ورات وصوحوفێن موسای دا هاتى.
وصوحوفێن ئیبڕاهیمی  ئه‌و ئيبراهيمێ وه‌فادارى كرى وئه‌و په‌يام گه‌هاندى يا فه‌رمان پێ لێ هاتییه‌ كرن؟
كو نه‌فسه‌ك ب گونه‌ها نه‌فسه‌كا دى نائێته‌گرتن.
هه‌ر يه‌ك بارێ خۆ هل دگرت، وخێرا تشته‌كى ناگه‌هته‌ مرۆڤه‌كى ئه‌گه‌ر ئه‌و نه‌بت يێ وى ب كه‌دا خۆ بۆ خۆ كرى.
وكو كه‌دا وى كرى پاشى ل ئاخره‌تێ دێ ئێته‌ ديتن، وباشى ژ خرابییێ دێ ئێته‌ ڤه‌وژارتن؛ دا يێ باش قه‌درێ وى بێته‌گرتن، ويێ خراب بێته‌شكاندن.
پاشى جزايێ مرۆڤى سه‌را كه‌دا وى ب دورستى دێ ئێته‌دان.
وكو دويماهییا خه‌لكى هه‌مییێ ل ڕۆژا قيامه‌تێ بۆ نك خودايێ ته‌يه‌ -ئه‌ى موحه‌ممه‌د-.
وكو خودێ‌یه‌ يێ ئه‌و مرۆڤ د دنيايێ دا كه‌ناندى ودل خۆش كرى يێ وى بڤێت، وئه‌و گراندى ودل نه‌خۆش كرى يێ وى بڤێت.
وئه‌وه‌ يێ ئه‌و مراندى يێ وى بڤێت، وئه‌و زێنديكرى يێ وى بڤێت؛ چونكى مرن وژين ب ده‌ستێ وى ب تنێ‌یه‌.
وئه‌وه‌ نێر ومێ ژ مرۆڤ وحه‌يوانان ئافراندين.
ژ چپكه‌كا ئاڤا د مالبچويكى دا دئێته‌ڕێتـن.
وكو ئافراندنا خه‌لكى پشتى مرنێ ل ڕۆژا قيامه‌تێ ل سه‌ر خودايێ ته‌يه‌.
وئه‌وه‌ يێ ئه‌و ب مالی زه‌نگين كرى يـێ وى دڤـێـت ژ بـه‌نییێن خۆ، وپـێ ڕازى كرى.
وئه‌وه‌ خودايێ ستێرا شيعرايێ ئه‌وا د جاهليه‌تێ دا هنده‌ك كه‌سان دپه‌رێسى.
وئه‌وه‌ يێ عادییێن يه‌كێ، كو ملله‌تێ هوودى بوون، تێبرين.
وثه‌موود، كو ملله‌تێ صالحى بوون، تێبرين وكه‌س ژ وان نه‌هێلاين.
ووى به‌رى وان ملله‌تێ نووحى ژى تێبربوون. ئه‌ڤه‌ دكافرتر بوون ژ وان يێن پشتى وان هاتين.
وباژێرێن ملله‌تێ لووطى خودێ ل سه‌ر وان ده‌رنشيف كربوون.
وئه‌و به‌ر ب سه‌ردا باراندن يێن باراندين.
ڤێجا تو -ئه‌ى مرۆڤێ دره‌وپـێـكـه‌ر- د كــيــژ قــه‌نـجـیـیـێن خودايێ خۆ دا دكه‌ڤییه‌ گومانێ؟
ئه‌ڤه‌ موحه‌ممه‌ده‌ -سلاڤ لێ بن- ب وێ حه‌قییێ هه‌وه‌ دترسينت يا پێغه‌مبه‌ران به‌رێ ترساندن پێ كرى، وئه‌و نه‌ يه‌كه‌مين پێغه‌مبه‌ره‌ ئـه‌ڤ چه‌نده‌ كرى.
ڕۆژا قيامه‌تێ نێزيك بوويه‌ بێت.
ڤێجا ژ خودێ پێڤه‌تر چو كه‌س نابن وێ پال بده‌ن، و ژ وى پێڤه‌تر كه‌س نزانت كانێ ده‌مێ هاتنا وێ كه‌نگییه‌.
ئه‌رێ ڤێجا هوين -ئه‌ى گه‌لی بوتپه‌رێسان- ژ ڤێ گۆتنێ عه‌جێبگرتى دبن كو ئه‌و يا دورست بت.
وهوين بۆ تڕانه‌كرن پێ دكه‌نه‌ كه‌نى، وهوين ژ ترسێن گه‌فا وێ دا ناگرين.
وهوين ژێ دموژيلن وپشت دده‌نێ؟
ڤێجا هوين بۆ خودێ هه‌ڕنه‌ سوجدێ وپه‌رستنا وى ب تنێ بكه‌ن، وخۆ بهێلنه‌ ب هيڤییا وى ڤه‌.
قيامه‌ت نێزيك بوو، وهه‌يڤ دو كه‌ر بوو ده‌مێ كافرێن (مه‌كه‌هێ) داخواز ژ پێغه‌مبه‌رى -سلاڤ لێ بن- كرى كو ئه‌و ئايه‌ته‌كێ نيشا وان بده‌ت، ڤێجا وى دوعا ژ خودێ كرن، ئينا خودێ ئه‌ڤ ئايه‌ته‌ نيشا وان دا.
وئه‌گه‌ر بوتپه‌رێس نيشان وده‌ليله‌كى ل سه‌ر ڕاستگۆيیا پێغه‌مبه‌رى -سلاڤ لێ بن- ببينن، دێ پشت ده‌نێ وباوه‌رییێ پێ نائينن، وپشتى ده‌ليل ئاشكه‌را دبت دێ بێژن: ئه‌ڤه‌ سێره‌به‌ندییه‌كا پويچه‌ ودێ چت ونامينت.
ووان پێغه‌مبه‌ر -سلاڤ لێ بن- دره‌وين ده‌رێخست، ودويكه‌فتنا دلچوونێن خۆ كر يێن به‌رێ وان دايه‌ دره‌وپێكرنێ، و ل ڕۆژا قيامه‌تێ هه‌ر كاره‌كێ هه‌بت چ يێ باش بت چ يێ خراب دێ گه‌هته‌ خودانێ خۆ ده‌مێ جزا دئێته‌دان.
و ب ڕاستى هند به‌حسێ وان ئوممه‌تان يێن دره‌و ب پێغه‌مبه‌ران كرى وكانێ چ عه‌زاب ب سه‌ر وان دا هاتبوو بۆ كافرێن قوره‌يشى يێ هاتییه‌كرن، كو تێرا وان هه‌بت ئه‌و خۆ ژ كوفر وسه‌رداچوونا خۆ بده‌نه‌ پاش.
ئه‌ڤ قورئانه‌ يا كو بۆ وان هاتى حكمه‌ته‌كا گه‌له‌كا مه‌زنه‌، ڤێجا ما ترساندن دێ چ مفاى گه‌هيننه‌ وى ملله‌تێ پشت دايێ ودره‌و پێ كرى؟
ڤێجا تو -ئه‌ى موحه‌ممه‌د- پشت بده‌ وان، وبۆ وان ل هيڤییا ڕۆژه‌كا مه‌زن به‌. ڕۆژا گازيكه‌ر بۆ تشته‌كێ كرێت گازى دكه‌ت، كو ڕاوه‌ستانا بۆ حسێبێیه‌.
چاڤێن وان دشكه‌ستينه‌، ئه‌و وه‌سا زوى ژ گۆڕان ده‌ردكه‌ڤن دێ بێژى ئه‌و كولينه‌ به‌لاڤبووين.
ئه‌و ب له‌ز قه‌ستا وى تشتى دكه‌ن يێ ئه‌و بۆ هاتينه‌ گازيكرن، كافر دبێژن: ئه‌ڤه‌ ڕۆژه‌كا ب زه‌حمه‌ته‌ وگه‌له‌ك يا ب ترسه‌.
به‌رى ملله‌تێ ته ‌-ئه‌ى موحه‌ممه‌د- ملله‌تێ نووحى ژى به‌نییێ مه‌ نووح دره‌وين ده‌رێخستبوو، ووان گۆت: ئه‌و يێ دينه‌، ووان ئه‌و پاشڤه‌بربوو و ب گه‌له‌ك ڕه‌نگێن عه‌زابێ گه‌ف لێ كربوون، ئه‌گه‌ر ئه‌و گازییا خۆ نه‌هێلت.
ئينا نووحى دوعا ژ خودايێ خۆ كرن كو ئه‌زێ لاوازم ومن هێزا ڤان نينه‌، ڤێجا تو من سه‌ربێخه‌.
ئينا مه‌ دوعايا وى قه‌بويلكر، ومه‌ ده‌رگه‌هێن عه‌سمانى ب ئاڤه‌كا بۆش ڤه‌كرن.
ومه‌ كانییێن بۆش ل عه‌ردى په‌قاندن، ڤێجا ئاڤا عه‌سمانى ويا عه‌ردى ل سه‌ر تێبرنا وان گه‌هشتنه‌ يه‌ك، ئه‌و تێبرنا خودێ سه‌را شركا وان بۆ وان نڤيسى.
ومه‌ نووح وئه‌وێن د گه‌ل دا ل سه‌ر گه‌مییه‌كا خودان ده‌پ وبزمار هلگرتن.
ئه‌و ب پاراستنا مه‌ و ل به‌ر چاڤێن مه‌ دچت، و ژ به‌ر كوفرا دره‌وپێكه‌ران وپشته‌ڤانى ژ لايێ مه‌ڤه‌ بۆ نووحى مه‌ ئه‌و خه‌ندقاندن. وئه‌ڤ ئايه‌ته‌ سالۆخه‌تێ هه‌بوونا دو چاڤان بۆ خودێ، ب ڕه‌نگه‌كێ بابه‌تى وى بت، ده‌سنيشان دكه‌ت.
و ب ڕاستى مه‌ چيرۆكا نووحى د گه‌ل ملله‌تێ وى هێلا؛ دا ببته‌ نيشان ل سه‌ر شيانا مه‌ بۆ وان كه‌سێن پشتى نووحى، ئه‌رێ ڤێجا يه‌ك هه‌يه‌ بيرا خۆ لێ بينته‌ڤه‌؟
عه‌زابا من و ترساندنا من یا چه‌وابوو؟
و ب ڕاستى مه‌ په‌يڤێن قورئانێ بۆ خواندن وژبه‌ركرنێ وڕامانا وێ بۆ تێگه‌هشتنێ ب ساناهى كرينه‌، ئه‌رێ ڤێجا يه‌ك هه‌يه‌ بيرا خۆ لێ بينته‌ڤه‌؟
عادییان دره‌و ب هوودى كر ڤێجا مه‌ ئه‌و عه‌زابدان، ئه‌رێ ڤێجا عه‌زابا من بۆ وان، وترساندنا من بۆ وان يا چاوا بوو؟
هندى ئه‌م بووين مه‌ هڕه‌بايه‌كێ سه‌رما وى دژوار، ل ڕۆژه‌كا بێ ئيفله‌حییا وێ ل سه‌ر وان يا به‌رده‌وام ب سه‌ر وان دا هنارت.
ئه‌و هڕه‌با مرۆڤان ژ جهێن وان ڕادكه‌ت وسه‌ر وسه‌ر ل عه‌ردى دده‌ت، حه‌تا ستويێن وان دشكێن، وسه‌رێن وان ژ قالبێن وان ڤه‌دبن، ووان وه‌سا دهێلت وه‌كى وێ دارقه‌سپا ژ ڕه‌هـ وريشالان هاتییه‌ هلكێشان.
ڤێجا عه‌زابا من بۆ وى يێ كوفر كرى يا چاوا بوو، وترساندنا من بۆ وى يێ دره‌و ب پێغه‌مبه‌رێن من كرى يا چاوا بوو؟
و ب ڕاستى مه‌ په‌يڤێن قورئانێ بۆ خواندن وژبه‌ركرنێ وڕامانا وێ بۆ تێگه‌هشتنێ ب ساناهى كرينه‌، ئه‌رێ ڤێجا يه‌ك هه‌يه‌ بيرا خۆ لێ بينته‌ڤه‌؟
ثه‌موودییان -وئه‌و ملله‌تێ صالحى بوون- دره‌و ب وان ئايه‌تان كر يێن ئه‌و ترساندين.
وگۆتن: ئه‌رێ ئه‌م ئه‌ڤ كۆمـا بۆش دويكه‌فتنا مرۆڤـه‌كـێ ب تنێ بكه‌ين؟  ب ڕاستى ئه‌گه‌ر مه‌ وه‌ كر ئه‌و ئه‌م ددينين و ژ ڕاستییێ ددويرين.
ئه‌رێ ژ ناڤبه‌را مه‌ هه‌مییان وه‌حى بۆ وى هاتییه‌ وئه‌و بوويه‌ پێغه‌مبه‌ر، وئه‌و يه‌كێ ب تنێ‌یه‌؟ ب ڕاستى ئه‌و گه‌له‌كێ دره‌وين وخۆمه‌زنكه‌ره‌.
ده‌مێ د دنيايێ دا و ل ڕۆژا قيامه‌تێ عه‌زاب ب سه‌ر وان دا دئێت ئه‌و دێ زانن كانێ دره‌وينێ خۆمه‌زنكه‌ر كێیه‌؟
ئه‌م دێ حێشترێ بۆ وان ژ كه‌ڤرى ده‌رێخين؛ دا وان پێ بجه‌ڕبينين، ڤێجا تو زێره‌ڤانییێ ل وان بكه‌، وصه‌برێ بكێشه‌‌.
وتو ب وان بده‌ زانين كو ئاڤ د ناڤبه‌را وان وحێشترێ دا يا لێكڤه‌كرییه‌: ڕۆژه‌كێ بۆ حێشترێیه‌، وڕۆژه‌كێ بۆ وانه‌، هه‌ر ڕۆژه‌كێ ئه‌و دێ ئاماده‌ بت يێ بارا وى بت.
ئينا وان گازى هه‌ڤالێ خۆ كر وئه‌و پالدا دا حێشترێ ڤه‌كوژت، ووى ده‌ست دايێ وسه‌رژێكر.
ومن ئه‌و عه‌زابدان، ڤێجا عه‌زابا من بۆ وان وترساندنا من يا چاوا بوو؟
هندى ئه‌م بووين مه‌ جبريل ب سه‌ر وان دا هنارت، ڤێجا وى قێڕییه‌كا ب تنێ ل وان ڕاهێلا، ئينا ئه‌و هه‌مى هاتنه‌تێبرن، وئه‌و وه‌كى وى پيشكى لێ هاتن يێ ل بن حێشتران دئێته‌ ڕائێخستن.
و ب ڕاستى مه‌ په‌يڤێن قورئانێ بۆ خواندن وژبه‌ركرنێ وڕامانا وێ بۆ تێگه‌هشتنێ ب ساناهى كرينه‌، ئه‌رێ ڤێجا يه‌ك هه‌يه‌ بيرا خۆ لێ بينته‌ڤه‌؟
ملله‌تێ لووطى دره‌و ب وان ئايه‌تێن خودێ كر يێن ئه‌و پێ هاتينه‌ ترساندن.
هندى ئه‌مين مه‌ به‌ر ل وان باراندن بنه‌مالا لووطى تێ نه‌بت، مه‌ ئه‌و ل دويماهییا شه‌ڤێ ڕزگاركرن.                           وكانێ چاوا مه‌ لووط وبنه‌مالا وى موكمكرن وقه‌نجى د گه‌ل كر، وئه‌و ژ عه‌زابا خۆ ڕزگار كرن..
وه‌سا ئه‌م خێرێ دده‌ينه‌ وى يێ باوه‌رییێ ب مه‌ بينت وسوپاسییا مه‌ بكه‌ت.
و ب ڕاستى وى ملله‌تێ خۆ ژ عه‌زابا خودێ ترساندبوون، به‌لێ وان گوهدارییا وى نه‌كر، وگومان د وێ چه‌ندێ دا كر.
ووان خواست خرابییێ د گه‌ل مێهڤانێن وى يێن ملياكه‌ت بكه‌ن، ئينا مه‌ چاڤێن وان ڕژاندن ڤێجا وان تشته‌ك نه‌ديت، ئێدى هوين تام بكه‌نه‌ عه‌زابا من يا لووطى هوين ژێ ترساندين.
و ب ڕاستى ل سه‌رێ سحارێ عه‌زابه‌كا به‌رده‌وام ب سه‌ر وان دا هات و ب وان ڤه‌ نويسيا، وئه‌و عه‌زاب باراندنا به‌ران بوو وده‌رنشيفكرنا گوندێن وان بوو.
ڤێجا هوين تام بكه‌نه‌ وێ يا لووطى هوين ژێ ترساندين ووێ عه‌زابێ يا من ژ به‌ر كوفرا هه‌وه‌ ب سه‌رێ هه‌وه‌ ئيناى.
و ب ڕاستى مه‌ په‌يڤێن قورئانێ بۆ خواندنێ وژبه‌ركرنێ ومه‌عنايا وێ بۆ تێگه‌هشتنێ ب ساناهى كرينه‌، ڤێجا يه‌ك هه‌يه‌ بيرا خۆ لێ بينته‌ڤه‌؟
و ب ڕاستى ترساندنا مه‌ بۆ فيرعه‌ونى ودويكه‌فتییێن وى هاتبوو كو عه‌زابا مه‌ دێ ب سه‌ر وان دا ئێت ئه‌گه‌ر ئه‌و كافر ببن.
وان دره‌و ب هه‌مى وان ئايه‌تێن مه‌ كر، ڤێجا مه‌ ئه‌و عه‌زابدان ب عه‌زابا وى زالێ خودان شيان.
ئــه‌رێ ما كافرێن هه‌وه ‌-گه‌لی قوره‌يشییان- ژ وان يێن مه‌ به‌رێ سه‌را كافرییا وان تێبرين دچێترن، يان به‌ريبوونه‌كا ژ عه‌زابا خودێ بۆ هه‌وه‌ د وان كتێبان دا هاتییه‌ يێن خودێ بۆ پێغه‌مبه‌ران هنارتين؟
يان ئه‌و دبێژن: ئه‌م خودان بير وبۆچوونين وئه‌م هه‌مى ل سه‌ر يه‌ك كارى دكۆمبووينه‌، له‌و ئه‌م كۆمه‌كين قه‌ت نائێته‌ شكاندن وكه‌س نه‌شێتێ؟
كۆما كافرێن (مه‌كه‌هێ) به‌رانبه‌ر خودان باوه‌ران دێ ئێته‌شكاندن، وئه‌و دێ پشت ده‌ن وڕه‌ڤن، وئه‌ڤه‌ ل (به‌درێ) چێبوو.
وقيامه‌ت ژڤانێ وانه‌ يێ ئه‌و تێدا دئێنه‌ جزادان ب جزايه‌كێ ئه‌و ژ هه‌ژى، وقيامه‌ت مه‌زنتر ودژوارتره‌ ژ وێ عه‌زابێ يا ل (به‌درێ) هاتییه‌ سه‌رێ وان.
هندى تاوانبارن ژ حه‌قییێ دبه‌رزه‌نه‌ وئه‌و د نه‌خۆشى وعه‌زابێ دانه‌.
ڕۆژا ئه‌و د ئاگرى دا ل سـه‌ر ڕوییان د ئێنه كێشان، وبۆ وان دئێته‌ گۆتن: تام بكه‌نه‌ دژوارییا عه‌زابا جه‌هنه‌مێ.
هندى ئه‌مين هه‌ر تشته‌كێ هه‌ى مه‌ ب پيڤانه‌كێ ئافراندییه‌، وئه‌م پێ دزاناينه‌.
وهه‌ما كار وفه‌رمانا مه‌ بۆ وى تشتێ مه‌ دڤێت بكه‌ين په‌يڤه‌كا ب تنێ‌یه‌، ئه‌م دبێژينێ: (ببه‌)، ڤێجا ئه‌و د ده‌مه‌كێ هندى چاڤ هه‌لينه‌كێ دا دبت، وناڤه‌مينت.
و ب ڕاستى مه‌ ئه‌وێن وه‌كى هه‌وه‌ دكافر ژ ملله‌تێن به‌رێ تێبربوون، ڤێجا يه‌ك هه‌يه‌ بيرا خۆ ل وێ عه‌زابێ بينته‌ڤه‌ يا ب سه‌رێ وان هاتى؟
وهه‌ر تشته‌كێ وان كرى د وان كتێبان دا يێ نڤيسییه‌ يێن ملياكه‌ت دنڤيسن.
وهه‌ر كاره‌كێ وان كرى چ يێ بچويك بت چ يێ مه‌زن د كيتابێن وان دا يێ نڤيسییه‌، وئه‌و دێ پێ ئێنه‌ جزادان.
هندى ته‌قوادارن د به‌حه‌شتێن مه‌زن وڕويبارێن به‌رفره‌هـ دانه‌.
د ديوانخانه‌يێن حه‌ق دانه‌، يێن چو له‌غوه‌ وگونه‌هـ تێدا نه‌بن ل نك خودێ پادشاهێ مه‌زن، ئافرانده‌رێ هه‌مى تشتان، يێ خودان شيان ل سه‌ر هه‌ر تشته‌كى.
خودايێ پڕدلۆڤانه‌.
مرۆڤ فێرى قورئانێ كرى؛ خواندنا وێ ل به‌ر وى ب ساناهى كرییه‌، وهــارى وى كرییه‌ كو ئه‌و وێ ژ به‌ر بكه‌ت و د ڕامانێن وێ بگه‌هت.
وى مرۆڤ ئافراند.
وئه‌و فێرى ئاخفتـن وده‌ربڕينا ژ تشتێ ددلی دا كر.
ڕۆژ وهه‌يڤ ب هژماره‌كا ب ڕێك وپێك ل دويڤ يه‌ك ب ڕێڤه‌ دچن، ئه‌ڤ هژماره‌ قه‌ت خه‌له‌ت نابت.
وستێرا ل عه‌سمانى وداروبارێن ل عه‌ردى، خودايێ خۆ دناسن وبۆ وى دچنه‌ سوجدێ، وخۆ دئێخنه‌ بن وێ فه‌رمانا وى لێ كرى كو د مفايێ مرۆڤان دا بن.
ووى عه‌سمان ل هنداڤ عه‌ردى بلند كرییه‌، وئه‌و دادى ل عه‌ردى دانايه‌ يا وى فه‌رمان پێ ل به‌نییان كرى.
دا هوين ته‌عدايییێ وخيانه‌تێ ل وى نه‌كه‌ن يێ هوين كێشانێ بۆ دكه‌ن.
وهوين ته‌رازییێ ب دادییێ ب جهـ بينن، وئه‌گه‌ر هوين تشته‌كى بكێشن هوين چو كێماسییێ نه‌ئێخنه‌ ته‌رازییێ.
ووى عه‌رد دانايه‌ وخۆش كرییه‌؛ دا خه‌لك ل سه‌ر بژين.
فێقى ودارقه‌سپێن خودان غونچه‌يێن به‌رهه‌م تێدا وى ل عه‌ردى دانان.
وئه‌و دانێ خودان هويرك ژى وى لێ دانا؛ دا بۆ هه‌وه‌ وحه‌يوانه‌تێن هه‌وه‌ ببته‌ ڕزق، وهه‌ر شتله‌كا خودان بێهنێن خۆش وى ل عه‌ردى دانايه‌.
ڤێجا -گه‌لی ئه‌جنه‌ ومرۆڤان- ب كيژ قه‌نجییێن دينى ودنيايێ يێن خودايێ خۆ هوين دره‌وێ دكه‌ن؟ وچه‌ند به‌رسڤه‌كا جوان بوو ئه‌جنان گۆتى ده‌مێ پێغه‌مبه‌رى ئه‌ڤ سووره‌ته‌ بۆ خواندى ڤێجا هه‌ر جاره‌كا ئه‌و دگه‌هشته‌ ڤێ ئايه‌تێ، وان دگۆت: (خودايێ مه‌ ئه‌م ب چو قه‌نجییێن ته‌ دره‌وێ ناكه‌ين، حه‌مد وشوكر بۆ ته‌ بن)، وپێتڤییه‌ هه‌ر گاڤه‌كا قه‌نجییێن خودێ بۆ به‌نییه‌كى هاتنه‌ خواندن، ئه‌و ئعترافێ پێ بكه‌ت، وشوكر وحه‌مدا وى سه‌را بكه‌ت.
وى بابێ مرۆڤان، كو ئاده‌مه‌، ژ ته‌قنا هشك يا وه‌كى قافكان ئافراند.
وئبليس وئه‌و ژ ئـه‌جنانه‌، ژ گوڕییا ئاگرى يا تێكه‌ل ئافراند.
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
ئه‌و خودايێ وان هه‌ردو جهانه‌ يێن ڕۆژ لێ دهه‌لێت ل زڤستانێ وهاڤينێ، وخودايێ وان هه‌ردو جهانه‌ يێن ڕۆژ لێ ئاڤا دبت، ئه‌و وان هه‌مییان ب ڕێڤه‌ دبه‌ت.
ڤێجا هوين -گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
خودێ ئاڤا هه‌ردو ده‌ريايان -يا شرين ويا سوير- دگه‌هينته‌ يه‌ك.
په‌رده‌يه‌ك د ناڤبه‌را وان دا هه‌يه‌، له‌و يه‌ك ب سه‌ر يا دى دا ناگرت، وسالۆخه‌تێن وێ د ناڤ خۆ دا به‌رزه‌ ناكه‌ت، يا شرين وه‌كى خۆ دمينت، ويا سوير ژى وه‌كى خۆ دمينت.
ڤێجا هوين -گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
ب شيانا خودێ مرارییێن بچويك (لوءلوء) ويێن مه‌زن (مه‌رجان) ژ وان هه‌ردو ده‌ريايان ده‌ردكه‌ڤن.
ڤێجا هوين -گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
وئه‌و گه‌مییێن مه‌زن يێن بۆ مفايێ خه‌لكى د ده‌ريايێ دا دچن، يێن وه‌كى چيايان دبلند، يێن خودێنه‌.
ڤێجا هوين -گه‌لی ئه‌جنه‌ ومرۆڤان- ب كيژ قه‌نجییێن خـودايێ خۆ دره‌وێ دكـه‌ن؟
هه‌ر تشته‌كێ ل عه‌ردى ژ چێكرییان نامينت.
ووه‌جهێ خودايێ ته‌ يێ خودان مه‌زنى وقه‌در وسه‌راتى دمينت. وئه‌ڤ ئايه‌ته‌ سالۆخه‌تێ هه‌بوونا وه‌جهى بۆ خودێ بنه‌جهـ دكه‌ت ب ڕه‌نگه‌كێ بابه‌تى وى بت، بێى چاوانییه‌ك يان وه‌كهه‌ڤییه‌ك بۆ بێته‌ ده‌سنيشانكرن.
ڤێجا هوين -گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
هه‌ر كه‌سه‌كێ ل عه‌سمانان وعه‌ردى هه‌ى پسيارا هه‌وجه‌يییێن خۆ ژ وى دكه‌ت، وكه‌س ژ وان يێ ژ وى بێ منه‌ت نينه‌. هه‌ر ڕۆژه‌كێ ئه‌و د كاره‌كى دايه‌: هنده‌كان ڕه‌زيل دكه‌ت وهنده‌كان سه‌رفه‌راز دكه‌ت، دده‌ته‌ هنده‌كان و ژ هنده‌كان دستينت.
ڤێجا هوين -گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
ئه‌م بۆ حسێب وجزادانا وان كريارێن هه‌وه‌ د دنيايێ دا كرين دێ خۆ ڤالا كه‌ين، ڤێجا دێ گونه‌هكاران عه‌زاب ده‌ين، ودێ خێرێ ده‌ينه‌ خودان خێران.
ڤێجا هوين ب كيژ قه‌نجییێن خودايێ خۆ دره‌وێ دكه‌ن؟
گه‌لی ئه‌جنه‌ ومرۆڤان، ئه‌گه‌ر هوين بشێن ژ بن ئه‌مر وفه‌رمانا خودێ ده‌ركه‌ڤن و د لايێن عه‌سمانان وعه‌ردى ڕا ده‌ركه‌ڤن وبڕه‌ڤن وه‌ بكه‌ن، وهوين نه‌شێن وه‌ بكه‌ن ئه‌گه‌ر هه‌وه‌ هێزه‌ك وده‌سهه‌لاته‌ك وفه‌رمانه‌ك ژ خودێ نه‌بت (وئه‌و ژ كيڤه‌ دێ ب ده‌ست هه‌وه‌ كه‌ڤت؟).
ڤێجا هوين ب كيژ قه‌نجییێن خودايێ خۆ دره‌وێ دكه‌ن؟
ئه‌و گوڕییه‌كێ ژ ئاگرى دێ ب سه‌ر هه‌وه‌ دا هنێرت، وسفره‌كێ حه‌لاندى دێ ب سه‌رێ هه‌وه‌ دا كه‌ت، ڤێجا هنده‌ك ژ هه‌وه‌ هنده‌كان ب سه‌رنائێخن.
ڤێجا هوين ب كيژ قه‌نجییێن خودايێ خۆ دره‌وێ دكه‌ن؟
ڤێجا ئه‌گه‌ر عه‌سمان شه‌ق بوو و ل ڕۆژا قيامه‌تێ په‌ق كه‌فتنێ، ڤێجا ئه‌و وه‌كى كوليلكه‌كێ سۆر بوو، ووه‌كى زه‌يتا كه‌لاندى ورصاصێ حه‌لاندى لێ هات؛ ژ ترسێن ڕۆژا قيامه‌تێ دا.
ڤێجا هوين ب كيژ قه‌نجییێن خودايێ خۆ دره‌وێ دكه‌ن؟
ڤێجا وێ ڕۆژێ ملياكه‌ت پسيارا گونه‌هێن تاوانبارێن مرۆڤ و ئه‌جنان ژ وان ناكه‌ن.
ڤــێجا هــويــــن ب كــيــــژ قه‌نجییێن خودايێ خۆ دره‌وێ دكه‌ن؟
ملياكه‌ت تاوانباران ب نيشانێن وان دناسن، ڤێجا ئه‌و وان ژ په‌رچه‌م وپییان ڤه‌ دگرن، ودهاڤێنه‌ د ئاگرى دا.
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
بۆ كێمكرنا ڤان تاوانباران دئێته‌ گۆتن: ئه‌ڤه‌ ئه‌و جه‌هنه‌مه‌ يا تاوانباران د دنيايێ دا دره‌و پێ دكر.
ده‌مه‌كى ئه‌و د جه‌هنه‌مێ دا دئێنه‌ عه‌زابدان، وده‌مه‌كى ب ئاڤه‌كا زێده‌ كه‌لاندى ئه‌و دئێنه‌ ئاڤدان، ئه‌و ئاڤا ڕويڤيك وهناڤان پرت پرت دكه‌ت.
ڤێجا هوين -گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
وهه‌چییێ ته‌قوا خودێ بكه‌ت ژ مرۆڤ وئه‌جنان، و ژ ڕاوه‌ستانا خۆ يا ل به‌رانبه‌ر خودايێ خۆ ترساى، وگوهدارییا وى كر، بۆ وى دو به‌حه‌شت هه‌نه‌.
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
ئه‌و هه‌ردو به‌حه‌شت د خودان داروبارێن ب چه‌ق وتايێن دته‌رن ژ فێقى وبه‌رهه‌مان.
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
د ڤان هه‌ردو به‌حه‌شتان دا دو كانییێن ئاڤێ هه‌نه‌ د نيڤه‌كێ ڕا دچن.
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
د ڤان هه‌ردو به‌حه‌شتان دا ژ هه‌ر فێقییه‌كى دو ڕه‌نگ هه‌نه‌.
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
وبۆ وان يێن ژ ڕاوه‌ستانا خۆ يا ل به‌رانبه‌ر خودايێ خۆ ترساين دو به‌حه‌شت هه‌نه‌ ئه‌و خۆشییێ تێدا دبه‌ن، ئه‌و تێدا ل سه‌ر هنده‌ك نڤينان دپالداينه‌ به‌ته‌نێ وان ژ ئاڤرميشێ ستويره‌، وفێقییێ هه‌ردو به‌حه‌شتان يێ نێزيكى وانه‌.
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
ل سه‌ر ڤان جهان هنده‌ك ژنێن به‌رێ وان ل زه‌لامێن وان ب تنێ هه‌نه‌، به‌رى وان نه‌ چو مرۆڤان ونه‌ چو ئه‌جنان ده‌ست نه‌كرییێ.
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
هه‌ر وه‌كى ئه‌ڤ حوورییه‌ د جوانى وزه‌لالییا خۆ دا ياقووت ومه‌رجان.
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
ئه‌رێ ئه‌وێ د دنيايێ دا كاره‌كێ باش كرى ل ئاخره‌تێ ژ به‌حه‌شتێ پێڤه‌تر جزايه‌كێ دى وى هه‌يه‌؟
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
و ژبلی وان هه‌ردو به‌حه‌شتێن بۆرى دو به‌حه‌شتێن دى هه‌نه‌.
ڤێجا هوين -ئه‌ى گه‌لی ئه‌جنه‌ ومرۆڤـان- ب كيژ قه‌نجییێن خودايێ خۆ دره‌وێ دكه‌ن؟
ئه‌ڤ هه‌ردو به‌حه‌شته‌ دكه‌سكن، كه‌سكاتییا تارى.
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
دو كانییێن ئاڤێ د وان هه‌ر دو به‌حه‌شتان دا هه‌نه‌، هه‌ر ئاڤ ژێ دزێت وخلاس نابت.
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
د ڤان هه‌ردو به‌حه‌شتان دا گه‌له‌ك ڕه‌نگێن فێقى ودارخورمێ وهناران هه‌نه‌.
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
د ڤان هه‌ر چار به‌حه‌شتان دا هنده‌ك ژنێن دێم جوان و ب ئه‌خه‌لاق هه‌نه‌.
ڤێجا هــويـــن -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
هنده‌ك حوورییێن ڕه‌نگ سپينه‌ و د بن خيڤه‌تان ڤه‌ دڤه‌شارتينه‌.
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
به‌رى وان نه‌ چو مرۆڤان ونه‌ چو ئه‌جنان ده‌ست نه‌كرییه‌ ڤان حوورییان.
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
ئه‌و ل سه‌ر هنده‌ك باليفكێن ڕوییێن وان دكه‌سك وفه‌رشێن جوان دپالداينه‌.
ڤێجا هوين -ئه‌ى گه‌لی ئه‌جنه‌ ومرۆڤان- ب كيژ قه‌نجییێن خودايێ خۆ دره‌وێ دكه‌ن؟
به‌ره‌كه‌تا ناڤێ خودايێ ته‌ وخێرا وى بۆش ببت، خودانێ مه‌زنى وبلندییا ته‌كووز وتمام، يىَ قه‌درگر بۆ وه‌لییێن خۆ.
ئه‌گه‌ر قيامه‌ت ڕابوو.
كه‌سه‌ك نابت دره‌وێ ب ڕابوونا وێ بكه‌ت.
ئه‌و دوژمنێن خودێ د ئاگرى دا نزم دكه‌ت، ووه‌لییێن وى د به‌حه‌شتێ دا بلند دكه‌ت.
ئه‌گه‌ر عه‌رد هژيا هژيانه‌كا دژوار.
وچيا هاتنه‌ هوير هويركرن.
ووه‌كى وێ تۆزێ لێ هاتن يا با دفڕينت.
وهوين -گه‌لی مرۆڤان- دبنه‌ سێ جوين:
ڤێجا هندى خودانێن ڕاستێنه‌، خودانێن پێكێن بلندن، مه‌رته‌با وان چه‌ند يا بلنده‌!!
وهندى خودانێن چه‌پێنه‌، خودانێن جهێن نزمن، و چ حاله‌كێ خرابه‌ ئه‌و تێدا!!
وئه‌وێن ل دنيايێ له‌ز د كرنا خێران دا كرى ئه‌ون يێن ل ئاخره‌تێ له‌زێ د چوونا پێكێن بلند دا دكه‌ن.
وئه‌ون يێن ل نك خودێ دنێزيك.
خودايێ وان وان دكه‌ته‌ د به‌حه‌شتێن خۆشییێ دا.
كۆمه‌كا بۆش ژ پێشییێن ڤێ ئوممه‌تێ وئوممه‌تێن دى ژى.
وكێم ژ پاشییێن ڤێ ئوممه‌تێ دچنێ.
ل سه‌ر وان ته‌ختێن ب زێڕى هاتينه‌ نه‌خشاندن.
دپالداينه‌ هنده‌ك ژ وان ل به‌رانبه‌رى هنده‌كانه‌.
بۆ خزمه‌تكارنا وان هنده‌ك زاڕكوڕێن نه‌ پير دبن ونه‌ دمرن ل سه‌ر وان دگه‌ڕيێن .
ب كۆپ وجه‌ڕك وپه‌رداغێن ژ كانییا مه‌يا به‌حه‌شتێ دداگرتى.
ئه‌و ڤه‌خوارن يا وه‌سايه‌ نه‌ سه‌رێن وان ژ به‌ر دئێشن ونه‌ هشێ وان پێ دچت.
وئه‌و زڕكوڕه‌ ب وى فێقییێ ئه‌و هل دبژێرن  .
وگۆشتێ وان ته‌يرێن دلێ وان دچتێ ل سه‌ر وان دگه‌ڕيێن.
وهنده‌ك ژنێن چاڤ گر وان هه‌نه‌.
د جوانى وزه‌لالییا خۆ دا ئه‌و وه‌كى مرارییێن ڤه‌شارتينه‌.
ئه‌ڤه‌ جزايێ وانه‌ ژ به‌ر وان كريارێن چاك يێن وان د دنيايێ دا كرين.
وان د به‌حه‌شتێ دا گوهـ ل چو گۆتنێن خراب نابت كو پێ گونه‌هكار ببن.
ئه‌و گۆتن تێ نه‌بت يا دوير ژ ڤان كێماسییان، وئه‌و سلاڤا ئه‌و ل يه‌ك ودو دكه‌ن.
وخودانێن ڕاستێ، چه‌ند مه‌رته‌به‌ك وجزايه‌كێ مه‌زن وان هه‌يه‌!!
ئه‌و ل بن دارا سدرێنه‌ يا بێ سترى.
ومۆزێن ل سه‌رێك.
وسيبه‌ره‌كا به‌رده‌وام يا نه‌چت.
وئاڤا بێ ڤه‌بڕين.
وفێقییه‌كێ مشه‌.
يێ خلاس نه‌بت بۆ وان هه‌يه‌ ، وتشته‌ك نابت ڤان خۆشییان ژ وان بگرت.
وجهێن بلند ل سه‌ر ته‌ختان بۆ وان هه‌نه‌.
هندى ئه‌مين مه‌ ژنكێن به‌حه‌شتێ ب دورستكرنه‌كا تايبه‌ت يا نه‌ وه‌كى دورستكرنا دنيايێ چێكرينه‌، دورستكرنه‌كا پويچبوون ب دويڤ دا نه‌ئێت.
ومه‌ ئه‌و -يێن بچويك ومه‌زن- كرنه‌ كچ.
ومه‌ ئه‌و ل به‌ر زه‌لامێن وان شرين كرن، وهه‌مى د يه‌ك ژییى دا دان.
مه‌ ئه‌و بۆ خودانێن ڕاستێ ئافراندن.
وئه‌و كۆمه‌كا بۆشن ژ يێن پێشییێ.
وكۆمه‌كا بۆشن ژ يێن پاشییێ.
وخودانێن چه‌پێ، چ جزا وحاله‌كێ خراب وان هه‌يه‌!!
ئه‌و د ناڤ هڕه‌بايه‌كێ كه‌ل دانه‌ ژ گه‌رما جه‌هنه‌مێ ب سه‌ر وان دا دئێت وبێهنێ ل وان ته‌نگ دكه‌ت. وئه‌و د ئاڤه‌كا كه‌لاندى دانه‌.
و دناڤ سيبه‌ره‌كا ژ گوڕییا ڕه‌ش دانه‌.
نه‌ جهه‌كێ هوينه‌، ونه‌ ديمه‌نه‌كێ ب بهايه‌.
هندى ئه‌و بوون وان د دنيايێ دا خۆشى ب تشێ حه‌رام دبر، ووان پشت ددا وى تشتى يێ پێغه‌مبه‌ر پێ هاتين.
وئه‌و به‌رده‌وام ل سه‌ر كوفرێ وشركێ وگونه‌هان دمان، ووان دلێ خۆ نه‌دبره‌ تۆبێ.
ووان ژ نه‌ باوه‌رى ئينانا ب ڕابوونا پشتى مرنێ دگۆت: ئه‌رێ ئه‌گه‌ر ئه‌م مرين وبووينه‌ ئاخ وهه‌ستییێ مه‌ پێتى بوو ما جاره‌كا دى دێ ئێينه‌ ڕاكرن؟ ئه‌ڤه‌ تشته‌كێ دوير بوو ل به‌ر وان.
ئه‌رێ ئه‌م وباب وباپيرێن مه‌ يێن به‌رێ ئه‌وێن بووينه‌ ئاخ وحه‌لياين، جاره‌كا دى دێ ڕابين؟
تو -ئه‌ى موحه‌ممه‌د- بێژه‌ وان: يێن پێشییێ ويێن پاشییێ ژ دوونده‌ها ئاده‌مى.
هه‌مى ل ڕۆژه‌كا ده‌سنيشانكرى، كو ڕۆژا قيامه‌تێیه‌، دێ ئێنه‌ كۆمكرن.
پاشى هوين ئه‌ى به‌رزه‌بوويێن ژ ڕێكا هيدايه‌تێ يێن دره‌وپێكه‌ر ب گه‌ف وجزايێ خودێ.
دێ ژ داره‌كا ژ زه‌ققوومێ خۆن، وئه‌و خرابترين داره‌.
ڤێجا هوين زكێن خۆ دێ پێ تژى كه‌ن؛ هندى هوين دێ برسى بن.
و د سه‌ر هندێ ژى ڕا هوين دێ ژ ئاڤه‌كا زێده‌ كه‌لاندى ڤه‌خۆن يا كو تێنكا هه‌وه‌ نه‌شكێنت.
وهوين گه‌له‌كێ دێ ڤه‌خۆن، وه‌كى حێشترا تێهنى ئه‌وا ژ به‌ر ئێشێ تێنكا وێ نه‌شكێت.
ئه‌ڤ عه‌زابا ب سه‌ر وان دا دئێت ئه‌و زاده‌ يێ ل ڕۆژا قيامه‌تێ بۆ وان هاتییه‌ ئاماده‌كرن. وئه‌ڤه‌ گه‌فه‌كه‌ ل وان دئێته‌ كرن.
گه‌لی مرۆڤان مه‌ هوين ئافراندينه‌ وهوين چو نه‌بوون، ڤێجا ما هوين باوه‌رییێ ب ڕابوونا پشتى مرنێ نائينن؟
ئه‌رێ وهه‌وه‌ ئه‌و چپكێن مرۆڤ ژێ چێ دبن ديتينه‌ يێن هوين دڕێژن.
ئه‌رێ هوينن مرۆڤان ژێ دئافرينن يان ئه‌مين ئافرانده‌ر؟
ئه‌مين مه‌ مرن دايه‌ هه‌وه‌، وئه‌م ژ هندێ بێزار نابين ..
كو ڕۆژا قيامه‌تێ هه‌وه‌ بگوهۆڕين، و ب ڕه‌نگه‌كێ دى يێ هوين پێ نه‌زانن هه‌وه‌ چێ بكه‌ين.
و ب ڕاستى هه‌وه‌ زانییه‌ كو خودێ‌یه‌ جارا يه‌كێ هوين ئافراندين وهوين تشته‌ك نه‌بوون، ئه‌رێ ڤێجا هوين هزرا هندێ ناكه‌ن كو خودێ دشێت جاره‌كا دى ژى هه‌وه‌ چێ بكه‌ت.
ئه‌رێ ڤێجا هه‌وه‌ ئه‌و چاندى ديتییه‌ يێ هوين دچينن .
ئه‌رێ هوينن وى ل عه‌ردى شين دكه‌ن؟ نه‌، ئه‌مين وى د ئاخێ ڕا ئاكنجى دكه‌ين وشين دكه‌ين.
ئه‌گه‌ر مه‌ بڤێت ئه‌م دێ وى چاندى كه‌ينه‌ پيش كو نه‌ئێته‌ خوارن، ڤێجا هوين دێ عه‌جێبگرتى بن ژ وى تشتێ ب سه‌ر چاندییێ هه‌وه‌ دا هاتى، ودێ بێژن:
هندى ئه‌مين ئه‌م دعه‌زابداى وزيانكارين.
به‌لكى ئه‌م ژ ڕزقى دزرباركرينه‌.
ئه‌رێ وهه‌وه‌ ئه‌و ئاڤ ديتییه‌ يا هوين ڤه‌دخۆن دا پێ بژين.
ئه‌رێ هه‌وه‌ ئه‌و ژ عه‌ورى ئينايه‌ خوارێ و د ناڤ عه‌ردى دا برییه‌، يان ئه‌مين ژ دلۆڤانییا خۆ مه‌ ئه‌و بۆ هه‌وه‌ ئينايه‌ خوارێ؟
ئه‌گه‌ر مه‌ ڤيابا ئه‌م دا وێ ئاڤێ وه‌سا سوير كه‌ين كو ب كێر ڤه‌خوارن وئاڤدانێ نه‌ئێت، ئه‌رێ ڤێجا هوين سوپاسییا خودايێ خۆ ناكه‌ن سه‌را وێ ئاڤا شرين يا وى بۆ هه‌وه‌ ئينايه‌ خوارێ؟
ئه‌رێ وهه‌وه‌ ئه‌و ئاگر ديتییه‌ يێ هوين هل دكه‌ن؟
ئه‌رێ هه‌وه‌ ئه‌و دار دايه‌ يا ئاگر ژێ هل دبتێ يان ئه‌مين مه‌ ئه‌و داى؟
ئه‌مين مه‌ ئه‌و ئاگرێ هوين هل دكه‌نێ بۆ هه‌وه‌ كرییه‌ بيرئينان دا هوين بيرا خۆ پێ ل ئاگرێ جه‌هنه‌مێ بينن، ودا بۆ ڕێڤنگان ببته‌ مفا.
ڤـێـجـا تـو -ئه‌ى موحه‌ممه‌د- خودايێ خۆ پاك بكه‌ خودانێ ناڤ وسالۆخه‌تێن ته‌كووز، يێ خێر وقه‌نجى مشه‌.
خودێ سويندێ ب وان جهان دخۆت يێن ستێر دكه‌ڤنێ ده‌مێ دڕژيێن.
وئه‌و سوينده‌كه‌ -ئه‌گه‌ر هوين بزانن- يا مه‌زنه‌.
هندى ئه‌ڤ قورئانه‌يه‌ قورئانه‌كا مفا مه‌زن و ب خێره‌ ، علمێ وێ يێ بۆشه‌.
د كيتابه‌كا پاراستى ژ چاڤێن خه‌لكى دايه‌، كو له‌وحێ پاراستییه‌.
ژ ملياكه‌تێن ب قه‌در يێن خودێ ئه‌و ژ گونه‌هـ وكێماسییان پاقژ كرين پێڤه‌تر كه‌س ده‌ست ناكه‌ته‌ قورئانێ، هه‌ر وه‌سا ژ وان يێن ژ شركێ وبێ نڤێژى وبێ دسنڤێژییێ دپاقژ پێڤه‌تر كه‌س ده‌ست ناكه‌تێ.
ئه‌و ژ نك خودايێ هه‌مى چێكرییان يا هاتییه‌ خوارێ، وئه‌و حه‌قییه‌كا بێ گومانه‌.
ئه‌رێ ڤێجا هوين -گه‌لی بوتپه‌رێسان- دره‌وێ ب ڤێ قورئانێ دكه‌ن؟
وهوين شوكرا خۆ بۆ خودێ سه‌را وان قه‌نجییێن وى د گه‌ل هه‌وه‌ كرين دكه‌نه‌ ئه‌و كو هوين دره‌وێ پێ دكه‌ن وباوه‌رییێ پێ نائينن؟
ئه‌رێ ڤێجا گاڤا ڕحا يه‌ك ژ هه‌وه‌ گه‌هشته‌ حه‌فكێ ده‌مێ ئه‌و دمرت.
وهوين ل نك دئاماده‌ وبه‌رێ خۆ دده‌نێ، ئه‌رێ هوين دێ شێن ڕحا وى گرن دا ژ له‌شێ وى ده‌رنه‌كه‌ڤت؟ هوين نه‌شێن وێ چه‌ندێ بكه‌ن.
وئه‌م هنگى ب ملياكه‌تێن خۆ ژ هه‌وه‌ نێزيكترين بۆ وى، به‌لێ هوين وان نابينن.
وئه‌گه‌ر ڕاسته‌ هوين نائێنه‌ جزادان وحسێب د گه‌ل هه‌وه‌ نائێته‌ كرن.
ئه‌رێ پا هوين دشێن جاره‌كا دى ڕحێ بزڤريننه‌ له‌شى ئه‌گه‌ر هوين دڕاستگۆنه‌؟ هوين وێ نازڤڕينن.
ڤێجا ئه‌گه‌ر ئه‌وێ دمرت ژ وان بت يێن له‌ز د باشییێ دا كرى و ژ وان بت يێن نێزيكى خودێ.
ڕه‌حـمه‌كا به‌رفره‌هـ وكه‌يف وخۆشى، وبه‌حه‌شت -ل ئاخره‌تێ- بۆ وى دێ هه‌بت.
وئه‌گه‌ر ئه‌و ژ خودانێن ڕاستێ بت.
دێ بۆ وى ئێته‌ گۆتن: سلامه‌تى وته‌ناهى بۆ ته‌ بت؛ چونكى تو ژ خودانێن ڕاستییى.
وئه‌گه‌ر ئه‌و ژ وان بت يێن دره‌و ب ڕابوونا پشتى مرنێ كرى، يێن ژ هيدايه‌تێ به‌رزه‌.
مێهڤاندارییا وى دێ ب ئاڤا جه‌هنه‌مێ يا كه‌لاندى بت.
و ب وى ئاگرێ ئه‌و پێ دئێته‌ سۆتن، وئه‌و دێ تام كه‌ته‌ عه‌زابا ئاگرى يا دژوار.
هندى ئه‌ڤه‌يه‌ يا مه‌ بۆ ته‌ گۆتى -ئه‌ى موحه‌ممه‌د- ئه‌وه‌ ڕاستییا بێ گومان.
ڤێجا تو ب ناڤێ خودايێ خۆ يێ مه‌زن ته‌سبيحا وى بكه‌، وتو وى ژ وێ گۆتنێ پاك بكه‌ يا كافر د ده‌ر حه‌قێ دا دبێژن، يێ بلند بت خودێ ژ وێ چه‌ندێ بلندییه‌كا مه‌زن.
هه‌ر تشته‌كێ ل عه‌سمانان وعه‌ردى ژ هه‌مى چێكرییان خودێ پاك وپيرۆز كرییه‌، وئه‌وه‌ يێ ل سه‌ر خه‌لكى زال، يێ كاربنه‌جهـ د ڕێڤه‌برنا كارێ وان دا.
ملكێ عه‌سمانان وعه‌ردى وهه‌ر تشته‌كێ د ناڤ دا يێ وییه‌، ئه‌وه‌ خودان يێ خه‌لكى ب ڕێڤه‌ دبه‌ت، ژينێ ومرنێ دده‌ت، وئه‌و ل سه‌ر هه‌ر تشته‌كى يێ خودان شيانه‌، تشته‌ك نينه‌ ل به‌ر وى ئاسێ ببت، يا وى بڤێت ئه‌و دكه‌ت، ويا وى نه‌ڤێت نابت.
ئه‌و يێ يه‌كێیه‌ كه‌س به‌رى وى نينه‌، وئه‌و يێ دويماهیێیه‌ كه‌س پشتى وى نينه‌، ويێ ئاشكه‌رايه‌ كه‌س د سه‌ر وى دا نينه‌، ويێ ڤه‌شارتییه‌ كه‌س د بن وى دا نينه‌، وتشته‌ك نه‌ ل عه‌ردى ونه‌ ل عه‌سمانى ل وى به‌رزه‌ نابت، وئه‌و ب هه‌ر تشته‌كى يێ پڕزانايه‌.
ئه‌وه‌ عه‌سمان وعه‌رد وهه‌ر تشته‌كێ د ناڤبه‌رێ دا د شه‌ش ڕۆژان دا ئافراندى، پاشى ل سه‌ر عه‌رشێ خۆ بلند بوو وئستيوا كر ئستيوائه‌كا بابه‌تى وى بت، ئه‌و دزانت كانێ چ باران ودندك وهه‌ر تشته‌كێ دى دچته‌ د عه‌ردى ڕا، وكانێ چ ژێ ده‌ردكه‌ڤت ژ شينكاتى وداروباران، وكانێ چ ژ عه‌سمانى دئێته‌ خوارێ ژ بارانێ، وكانێ چ بلند دبتێ ژ ملياكه‌ت وكرياران، وئه‌و ب زانينا خۆ يێ د گه‌ل هه‌وه‌ ل هه‌ر جهه‌كێ هوين لێ بن، وخودێ وان كرياران دبينت يێن هوين دكه‌ن، وئه‌و دێ هه‌وه‌ سه‌را وان جزا ده‌ت.
ملكێ عه‌سمانان وعه‌ردى يێ وییه‌، و دويماهییا كريارێن خه‌لكى ل ئاخره‌تێ بۆ نك خودێ‌یه‌، وئه‌و دێ جزايێ وان سه‌را ده‌تێ.
ئه‌و وى ده‌مێ ژ شه‌ڤێ كێم دبت ل ڕۆژێ زێده‌ دكه‌ت، ووى ده‌مێ ژ ڕۆژێ كێم دبت ل شه‌ڤێ زێده‌ دكه‌ت، وئه‌و ب وى تشتێ د سنگێن خه‌لكى دا يێ پڕزانايه‌.
هوين باوه‌رییێ ب خودێ وپێغه‌مبه‌رێ وى موحه‌ممه‌دى -سلاڤ لێ بن- بينن، وخێران ژ وى مالی بده‌ن يێ خودێ دايه‌ هه‌وه‌ وهوين تێدا كرينه‌ جێگر، ڤێجا ئه‌وێن باوه‌رى ئيناى ژ هه‌وه‌ -گه‌لی مرۆڤان- وخێر ژ مالێ خۆ داين، خێره‌كا مه‌زن بۆ وان هه‌يه‌.
وما هه‌وه‌ چو هێجه‌ت هه‌يه‌ كو هوين باوه‌رییێ ب ته‌وحيدا خودێ نائينن وكارى ب شريعه‌تێ وى ناكه‌ن، وپێغه‌مبه‌ر هه‌وه‌ بۆ وێ چه‌ندێ داخواز دكه‌ت، و ب ڕاستى خودێ په‌يمان ژ هه‌وه‌ ل سه‌ر وێ چه‌ندێ وه‌رگرتبوو، ئه‌گه‌ر هوين دخودان باوه‌رن ب خودێ ئافرانده‌رێ خۆ.
ئه‌وه‌ يێ ئايه‌تێن به‌رفره‌هـ وئاشكه‌را ژ قورئانێ ب سه‌ر به‌نییێ خۆ موحه‌ممه‌دى دا -سلاڤ لێ بن- دئينته‌ خوارێ؛ دا ئه‌و هه‌وه‌ پێ ژ تارییا كوفرێ ده‌ربێخته‌ ڕۆناهییا باوه‌رییێ، وهندى خودێ‌یه‌ ب ده‌رێخستنا هه‌وه‌ ژ تارییان بۆ ڕۆناهییێ ب هه‌وه‌ مهره‌بانێ دلۆڤانكاره‌.
وما چ تشت هه‌يه‌ نه‌هێلت هوين مالی د ڕێكا خودێ دا خه‌رج بكه‌ن؟ وميراتگرییا عه‌سمانان وعه‌ردى يا خودێ‌یه‌، ژ وى پێڤه‌تر كه‌سێ چو ملك نينه‌. د خێرێ وكرێ دا د وه‌كى يه‌ك نابن ئه‌وێ به‌رى ڤه‌كرنا (مه‌كه‌هێ) مالێ خۆ خه‌رج كرى وشه‌ڕێ كافران كرى، ده‌ره‌جا وان ل نك خودێ مه‌زنتره‌ ژ يا وان يێن پشتى هنگى مالێ خۆ خه‌رج كرى وشه‌ڕێ كافران كرى، وخودێ سۆز ب به‌حه‌شتێ دايه‌ هه‌ردو ده‌سته‌كان، وخودێ ب كارێن هه‌وه‌ يێ شاره‌زايه‌ تشته‌ك ژێ ل وى به‌رزه‌ نابت، وئه‌و دێ هه‌وه‌ سه‌را جزا ده‌ت.
ئه‌و كییه‌ يێ ژ دل مالی د ڕێكا خودێ دا خه‌رج دكه‌ت بێى وى بكه‌ته‌ منه‌ت يان نه‌خۆشییێ پێ بگه‌هينته‌ وى يێ ئه‌و خێرێ د گه‌ل دكه‌ت، ڤێجا دا خودايێ وى خێرێ بۆ زێده‌ بكه‌ت، وجزايه‌كێ ب قه‌در، كو به‌حه‌شته‌، بۆ وى هه‌يه‌؟
ڕۆژا تو مێرێن خودان باوه‌ر وژنێن خودان باوه‌ر دبينى ڕۆناهییا وان -ل دويڤ كريارێن وان- ل سه‌ر پرێ (صراطـێ) ل به‌ر ده‌ستێن وان و ل ڕه‌خێن وان يێن ڕاستێ دچت، وبۆ وان دئێته‌ گۆتن: ئه‌ڤرۆ مزگينى ل هه‌وه‌ بت هوين دێ چنه‌ د وان به‌حه‌شتێن به‌رفره‌هـ دا يێن ڕويبار د بن داروبارێن وان دا دچن، قه‌ت هوين ژێ نائێنه‌ ده‌رێخستن، وئه‌و جزايێ هه‌ ل ئاخره‌تێ بۆ هه‌وه‌ سه‌ركه‌فتنا مه‌زنه‌.
ڕۆژا مێرێن دوڕوى وژنێن دوڕوى ل سه‌ر پرێ دبێژنه‌ وان يێن باوه‌رى ئيناى: مه‌ بهێلن دا ئه‌م بۆ خۆ هنده‌كێ ژ ڕۆناهییا هه‌وه‌ وه‌رگرين، ڤێجا ملياكه‌ت (بۆ تڕانه‌پێكرن ب وان) دێ بێژنه‌ وان: ل پشت خۆ بزڤڕن بۆ خۆ هنده‌ك ڕۆناهییێ بخوازن، و ب شويرهه‌كا ب ده‌رگه‌هـ ناڤبـڕه‌ك كه‌فته‌ ناڤبه‌را وان، لايێ وێ شويرهێ يێ ژ ناڤدا ئه‌وێ ل لايێ خودان باوه‌ران دلۆڤانى تێدا هه‌يه‌، ولايێ ژ ده‌رڤـه‌ يـێ كـو دكه‌فته‌ لايێ دوڕوییـان عه‌زابه‌.
دوڕوى گازى خودان باوه‌ران دكه‌ن ودبێژن: ئه‌رێ ما ئه‌م ژى د دنيايێ دا د گه‌ل هه‌وه‌ نه‌بووين، مه‌ ژى وه‌كى هه‌وه‌ عيباده‌ت دكر؟ خودان باوه‌ر دبێژنه‌ وان: به‌لێ ب سه‌ر ڤه‌ هوين د گه‌ل مه‌ بوون، به‌لێ هه‌وه‌ ب گونه‌هـ ودوڕویاتییێ خۆ تێبربوو، وهه‌وه‌ چاڤه‌ڕێیى مرنێ بۆ پێغه‌مبه‌رى وشكه‌ستنێ بۆ خودان باوه‌ران دكر، وهوين د ڕابوونا پشتى مرنێ دا دودل بووبوون، وخوزییێن هه‌وه‌ يێن بێ خێر هوين خاپاند بوون، وهوين وه‌سا مابوون حه‌تا مرن ب هه‌وه‌ ڕا گه‌هشتى، وشه‌يتانى هوين ژ ڕێكا خودێ خاپاندن.
ڤێجا ئه‌ڤرۆ چو فديه‌ ژ كه‌سه‌ك ژ هه‌وه‌ -ئه‌ى گه‌لی دوڕوییان- نائێته‌ وه‌رگرتن؛ دا هوين خۆ پێ ژ عه‌زابا خودێ بكڕن، و ژ وان ژى نائێته‌ وه‌رگرتن يێن كوفر ب خودێ وپێغه‌مبه‌رێ وى كرى، دويماهییا هه‌وه‌ هه‌مییان ئاگره‌، ئه‌و ژ هه‌ر جهه‌كێ دى بۆ هه‌وه‌ يێ هێژاتره‌، وئه‌و پيسه‌ جهێ لێ زڤڕينێیه‌.
ئه‌رێ ما نه‌ وه‌خته‌ بۆ وان يێن باوه‌رى ب خودێ وپێغه‌مبه‌رێ وى ئيناى ودويكه‌فتنا ڕێكا وى كرى، كو ل ده‌مێ زكرێ خودێ وخواندنا قورئانێ دلێن وان نه‌رم ببن، و د دل ڕه‌قییێ دا وه‌كى وان نه‌بن يێن به‌رى وان كيتاب بۆ هاتى -ژ جوهى وفه‌لان- ئه‌وێن ده‌م ل سه‌ر وان درێژ بووى ڤێجا وان گۆتنا خودێ گوهاڕتى، ودلێن وان ڕه‌ق بووين، وپترییا وان ژ ئه‌مرێ خودێ دده‌ركه‌فتينه‌؟ وئه‌ڤ ئايه‌ته‌ به‌رێ مه‌ دده‌ته‌ هندێ ئه‌م ددلنه‌رم بين و ژ خودێ بترسين ده‌مێ مه‌ گوهـ ل قورئانێ دبت، ومه‌ ژ هندێ دده‌ته‌ پاش كو ئه‌م د دل ڕه‌قى وبێ ئه‌مرییا خودێ دا وه‌كى جوهى وفه‌لان بين.
هوين بزانن كو هندى خودێ‌یه‌ عه‌ردى پشتى دمرت ب بارانێ زێندى دكه‌ت، وشينكاتى ژێ ده‌ردئێخت، ڤێجا هه‌ر وه‌سا خودێ دشێت مرییان ل ڕۆژا قيامه‌تێ زێندى بكه‌ت، وئه‌و دشێت دلان پشتى ئه‌و ڕه‌ق دبن نه‌رم بكه‌ت. ب ڕاستى مه‌ نيشانێن شيانا خۆ بۆ هه‌وه‌ دياركرن؛ دا هوين تێ بگه‌هن ووجه‌كێ بۆ خۆ ژێ وه‌ربگرن.
هندى ئه‌ون يێن خێرێ ژ مالێ خۆ دده‌ن ژ ژن ومێران، وخه‌رجییێن باش د ڕێكا خودێ دا خه‌رج دكه‌ن؛ دا خودێ ژ وان ڕازى ببت، خێرا وێ چه‌ندێ بۆ وان دئێته‌ زێده‌كرن، و د سه‌ر هندێ ژى ڕا خێره‌كا به‌رده‌وام ومشه‌، كو به‌حه‌شته‌، بۆ وان هه‌يه‌.
وئه‌وێن باوه‌رى ب خودێ وپێغه‌مبه‌رێن وى ئيناى وچو جوداهى نه‌ئێخستییه‌ ناڤبه‌را وان، ئه‌ون يێن پڕ ڕاستگۆ، وخێرا شه‌هيدان ل نك خودايێ وان يا مه‌زنه‌ وڕۆناهییا وان ژى يا مه‌زنه‌، وئه‌وێن كافر بووين ودره‌و ب ئايه‌ت وده‌ليلێن مه‌ كرى ئه‌و خودانێن ئاگرينه‌، نه‌ وان چو خێر هه‌يه‌ نه‌ چو ڕۆناهى.
هوين بزانن -ئه‌ى گه‌لی مرۆڤان- هندى ژينا دنيايێ‌یه‌ هه‌ما يارى وموژيلاهییه‌، له‌ش يارییان پێ دكه‌ن ودل پێڤه‌ موژيل دبن، وئه‌و خه‌مله‌كه‌ بۆ هه‌وه‌، وهوين د ناڤبه‌را خۆ دا شانازییێ ب خۆشى وزێده‌يیا مالی وعه‌يالی دبه‌ن، مه‌ته‌لا وێ وه‌كى وێ بارانێیه‌ يا كه‌يفا وه‌رازان ب شوينكاتییێ وێ دئێت، پاشى ئه‌ڤ شينكاتییه‌ هشك دبت، له‌و تو دێ بينى ئه‌و زه‌ر دبت پشتى كو كه‌سك بووى، پاشى ئه‌و دبته‌ پيش وهوير هوير دبت، و ل ئاخره‌تێ عه‌زابه‌كا دژوار بۆ كافران ولێبۆرين وڕازيبوونه‌ك ژ خودێ بۆ خودان باوه‌ران هه‌يه‌. وهه‌ما ژينا دنيايێ بۆ وى يێ كارى بۆ دكه‌ت وئاخره‌تێ ژ بير دكه‌ت ب تنێ په‌رتالێ خاپاندنێیه‌.
هوين -ئه‌ى گه‌لی مرۆڤان- له‌زێ د وان ئه‌گه‌ران دا بكه‌ن يێن لێبۆرين پێ ب ده‌ست هه‌وه‌ڤه‌ دئێت وه‌كى تۆبه‌كرنێ وخۆدويركرنا ژ گونه‌هان؛ دا جزايێ هه‌وه‌ ببته‌ لێبۆرين ژ خودايێ هه‌وه‌ وبه‌حه‌شته‌كا فره‌هییا وێ هندى عه‌رد وعه‌سمانان، ئه‌و بۆ وان يا هاتییه‌ ئاماده‌كرن يێن ته‌وحيدا خودێ كرى ودويكه‌فتنا پێغه‌مبه‌رێن وى كرى، ئه‌و قه‌نجییا خودێ‌یه‌ ئه‌و وێ دده‌ته‌ وى يێ وى بڤێت ژ به‌نییێن خۆ، وئه‌گه‌ر قه‌نجى ودلۆڤانییا خودێ وكارێ چاك نه‌بت كه‌سه‌ك ناچته‌ به‌حه‌شتێ. وخودێ خودانێ قه‌نجییا مه‌زنه‌ ل سه‌ر به‌نییێن خۆ.
چو ئاتاف وموصيبه‌ت نه‌ د عه‌ردى دا ونه‌ د له‌شێن هه‌وه‌ ب خۆ دا وه‌كى نساخییێ وبرسێ ونه‌خۆشییێ نائێنه‌ سه‌رێ هه‌وه‌ -گه‌لی مرۆڤان- ئه‌گه‌ر د له‌وحێ پاراستى دا نه‌هاتبنه‌ نڤيسين به‌رى رح بۆ هه‌وه‌ بێنه‌دان. هندى ئه‌و چه‌نده‌يه‌ ئه‌و ل سه‌ر خودێ يا ب ساناهییه‌.
دا هوين ب خه‌م نه‌كه‌ڤن ل سه‌ر وى تشتێ نه‌گه‌هشتییه‌ هه‌وه‌ ژ دنيايێ، ودا هوين ب كه‌يف ژى نه‌كه‌ڤن ل سه‌ر وى تشتێ گه‌هشتییه‌ هه‌وه‌ ژێ كه‌يفه‌كا وه‌سا هوين خۆ پێ ژبير بكه‌ن، وخودێ حه‌ز ژ وى ناكه‌ت يێ خۆ ب وى تشتى مه‌زن بكه‌ت يێ گه‌هشتییێ ژ دنيايێ وخۆ پێ ل سه‌ر خه‌لكى دفن بلند بكه‌ت.
ئه‌و خۆمه‌زنكه‌رێن هه‌نه‌ يێن قه‌لسییێ د مالێ خۆ دا دكه‌ن، ووى د ڕێكا خودێ دا خه‌رج ناكه‌ن، وفه‌رمانێ ب قه‌لسییێ ل مرۆڤان دكه‌ن وقه‌لسییێ ل به‌ر وان شرين دكه‌ن. وهه‌چییێ پشت بده‌ته‌ گوهدارییا خودێ ئه‌و ژ خۆ پێڤه‌تر زيانێ ناگه‌هينه‌ كه‌سێ، وئه‌و چو زيانێ ناگه‌هينته‌ خودێ؛ چونكى هندى خودێ‌یه‌ يێ ده‌وله‌مه‌ند وبێ منه‌ته‌ ژ خه‌لكى، ئه‌وه‌ يێ هێژاى مه‌دحان يێ كو هه‌ر سالۆخه‌ته‌كێ ته‌كووز وكاره‌كێ جوانێ هه‌ى يێ وییه‌.
ب ڕاستى مه‌ پێغه‌مبه‌رێن خۆ ب ده‌ليلێن ئاشكه‌را هنارتن، ومه‌ كيتاب ب ئه‌حكام وشريعه‌ت ڤه‌ د گه‌ل وان ئينا خوارێ، ومه‌ ته‌رازى ئينا خوارێ؛ دا مرۆڤ ب دادییێ سه‌ره‌ده‌رییێ د گه‌ل يه‌ك ودو بكه‌ن، ومه‌ ئاسن بۆ وان ئينا خوارێ، هێزه‌كا دژوار تێدا هه‌يه‌، ومفايێن جودا جودا ژى بۆ مرۆڤان تێدا هه‌نه‌، ودا خودێ بزانت كانێ كییه‌ نه‌ ل به‌رچاڤ دينێ وى وپێغه‌مبه‌رێ وى ب سه‌ر دئێخت. هندى خودێ‌یه‌ ئه‌و هێزداره‌ يێ نه‌ئێته‌ بێزاركرن، وئه‌و زاله‌ يێ كه‌س نه‌شێتێ.
و ب ڕاستى مه‌ نووح وئيبراهيم بۆ ملله‌تێن وان هنارتن، ومه‌ پێغه‌مبه‌رينى وكيتابێن هاتينه‌ خوارێ كرنه‌ د ناڤ دوونده‌ها وان دا، ڤێجا ژ دوونده‌ها وان هه‌يه‌ يێ ب سه‌ر حه‌قییێ هلبووى، وپترییا وان ژ گوهدارى وئه‌مرێ خودێ دده‌ركه‌فتينه‌.
پاشى ل سه‌ر شۆپا نووحى وئيبراهيمى مه‌ ئه‌و پێغه‌مبه‌ر هنارتن يێن مه‌ ده‌ليلێن ئاشكه‌را داينه‌ د گه‌ل، ومه‌ عيسايێ كوڕێ مه‌ريه‌مێ ب دويڤ وان دا هنارت، ومه‌ ئنجيل دايێ، ومه‌ نه‌رمى ودلۆڤانى كره‌ د دلێن وان دا يێن دويكه‌فتنا وى ل سه‌ر دينێ وى كرى، ڤێجا ئه‌و د ناڤبه‌را خۆ دا ب ڤيان بوون، ووان ژ نك خۆ ره‌به‌نییه‌ك ئينا بوو ده‌رێ مه‌ ئه‌و ل سه‌ر وان فه‌ر نه‌كربوو، به‌لكى وان ژ نك خۆ پێگيرى ب وێ چه‌ندێ دكر، مه‌خسه‌دا وان پێ ڕازيبوونا خودێ بوو، ڤێجا ئه‌و ب دورستى پێ ڕانه‌بوون؛ چونكى وان گوهۆڕين تێدا كر و ل دويڤ دينێ خودێ نه‌چوون، ڤێجا ئه‌وێن باوه‌رى ب خودێ وپێغه‌مبه‌رێ وى ئيناى ژ وان مـه‌ -ل دويڤ باوه‌رییا وان- خێرا وان دايێ، وپترییا وان ژ ئه‌مرێ خودێ دده‌ركه‌فتينه‌ وباوه‌رییێ ب پێغه‌مبه‌رێ وى موحه‌ممه‌دى -سلاڤ لێ بن- نائينن، وئه‌ڤه‌ جزايێ ده‌رێخستنا بيدعێیه‌ د دينى دا.
ئه‌ى گه‌لی ئه‌وێن باوه‌رى ئيناى، ژ عه‌زابا خودێ بترسن وباوه‌رییێ ب پێغه‌مبه‌رێ وى بينن، ئه‌و دوقاتى دلۆڤانییا خۆ دێ ده‌ته‌ هـه‌وه‌، وئه‌و ڕۆناهییه‌كێ دێ ده‌ته‌ هه‌وه‌ هوين پێ ب ڕێكێ بكه‌ڤن، وئه‌و دێ گونه‌هێن هه‌وه‌ بۆ هه‌وه‌ ژێ به‌ت، وخودێ باش گونه‌هـ ژێبرێ به‌نییێن خۆيه‌، يێ دلۆڤانكاره‌ ب وان.
خودێ ئه‌و هه‌مى دا هه‌وه‌؛ دا خودانێن كيتابێ ئه‌وێن باوه‌رى ب موحه‌ممه‌دى -سلاڤ لێ بن- نه‌ئيناى بزانن كو ئه‌و نه‌شێن تشته‌كى ژ قه‌نجییا خودێ بۆ خۆ ببه‌ن و ژ خه‌لكێ دى بگرن، وكو قه‌نجى هه‌مى ب ده‌ستێ خودێ ب تنێ‌یه‌ ئه‌و وێ دده‌ته‌ وى يێ وى بڤێت ژ به‌نییێن خۆ، وخودێ خودانێ قه‌نجییا مه‌زنه‌.
ب ڕاستى خودێ گوهـ ل ده‌نگێ خه‌ولايا كچا ثه‌عله‌به‌ى بوو ئه‌وا هاتییه‌ نك ته‌ دا پسيارا وێ گۆتنێ ژ ته‌ بكه‌ت يا مێرێ وێ ئه‌وسێ كوڕێ صامتى گۆتییێ ده‌مێ وى ئه‌و ل سه‌ر خۆ حه‌رام كرى، وگۆتییێ: (تو بۆ من وه‌كى دايكا من يا حه‌رام بى)، ووێ هاوارا خۆ دگه‌هانده‌ خودێ؛ دا ئه‌و ڤێ ته‌نگاڤییێ ژ سه‌ر وێ ڕاكه‌ت، وخودێ گوهـ ل دان وستاندنا هه‌وه‌ دبوو. هندى خودێ‌یه‌ گوهدێرێ هه‌مى گۆتنانه‌، و ب هه‌ر تشته‌كێ هه‌بت يێ بينه‌ره‌.
ئه‌وێن ڤى كارى دكه‌ن ژ هه‌وه‌ ودبێژنه‌ ژنێن خۆ: (هوين ل سه‌ر مه‌ وه‌كى دايكێن مه‌ دحه‌رام بن) ب ڕاستى ئه‌و دايكێن وان نينن، وهه‌ما دايكێن وان ئه‌ون يێن ئه‌و ژێ بووين. وهندى ئه‌ڤ زه‌لامه‌نه‌ يێن ڤێ گۆتنێ دبێژن ئه‌و گۆتنه‌كا كرێت ودره‌و دبێژن يا چو ڕاستى بۆ نه‌بن. وهندى خودێ‌یه‌ لێنه‌گرێ باش گونه‌هـ ژێبره‌ بۆ وى يێ هنده‌ك خه‌له‌تى ژێ چێ ببن، پاشى ل خۆ بزڤڕت وتۆبه‌ بكه‌ت.
وئه‌وێن ب ڤێ گۆتنێ ژنێن خۆ ل سه‌ر خۆ حه‌رام دكه‌ن، پاشى ل گۆتنا خۆ لێڤه‌ دبن و ل ژنێن خۆ دزڤڕنه‌ڤه‌، ل سه‌ر وى زه‌لامى يێ ئه‌ڤ كاره‌ كرى كفاره‌ت هه‌يه‌، دڤێت ئه‌و به‌نییه‌كێ خودان باوه‌ر ئازا بكه‌ت به‌رى ئه‌و ده‌ست بكه‌ته‌ ژنكا خۆ، ئه‌ڤه‌ حوكمێ خودێ‌یه‌ د ده‌ر حه‌قا وى كه‌سى دا يێ ب ڤێ گۆتنێ ژنكا خۆ ل سه‌ر خۆ حه‌رام دكه‌ت شيره‌ت پێ ل هه‌وه‌ دئێته‌ كرن؛ دا هوين ڤێ گۆتنا ژ دره‌و نه‌كه‌ن، ودا هوين ڤێ كفاره‌تێ بده‌ن ئه‌گه‌ر هه‌وه‌ ئه‌و گۆتن كر، وتشته‌ك ژ كارێ هه‌وه‌ ل خودێ به‌رزه‌ نابت.
ڤێجا هه‌چییێ چو به‌نى بۆ ئازاكرنێ ب ده‌ست نه‌كه‌ڤن، دڤێت ئه‌و دو هه‌يڤان ل دويڤێك يێ ب ڕۆژى بت به‌رى ئه‌و ده‌ست بكه‌ته‌ ژنكا خۆ، وهه‌چییێ عوزره‌كا شه‌رعى هه‌بت ونه‌شێت دو هه‌يڤان يێ ب ڕۆژى بت، بلا ئه‌و هند خوارنێ بده‌ته‌ شێست هه‌ژاران كو ئه‌و پێ تێر ببن، ئه‌ڤ حوكمه‌ يێ مه‌ بوو هه‌وه‌ ئاشكه‌راكرى بۆ هندێیه‌ دا هوين باوه‌رییێ ب خودێ بينن ودويكه‌فتنا پێغه‌مبه‌رێ وى بكه‌ن وكارى ب شريعه‌تێ وى بكه‌ن، ودا هوين وى عه‌ده‌تى بهێلن يێ ل زه‌مانێ جاهليه‌تێ ل نك هه‌وه‌ هه‌ى، وئه‌ڤ حوكمه‌ ئه‌مر وتوخويبێن خودێنه‌ پێ لێ نه‌دانن، وبۆ وان يێ كوفرێ پێ دكه‌ن عه‌زابه‌كا ب ئێش هه‌يه‌.
هندى ئه‌ون يێن دوژمناتییا خودێ وپێغه‌مبه‌رێ وى دكه‌ن هاتنه‌ ڕه‌زيلكرن وشكاندن، كانێ چاوا ئه‌و ملله‌تێن به‌رى وان يێن دوژمناتییا خودێ وپێغه‌مبه‌رێن وى كرى هاتبوونه‌ ڕه‌زيلكرن، و ب ڕاستى مه‌ ئه‌و ئايه‌تێن ئاشكه‌را ئينانه‌ خوارێ يێن هندێ دگه‌هينن كو شريعه‌تێ خودێ وتوخويبێن وى دحه‌قن، ويێن كوفرێ ب وان ئايه‌تان بكه‌ن عه‌زابه‌كا ڕه‌زيلكه‌ر د جه‌هنه‌مێ دا هه‌يه‌.
وتو -ئه‌ى موحه‌ممه‌د- به‌حسێ ڕۆژا قيامه‌تێ بكه‌، ڕۆژا خودێ مرییان تێدا زێندى دكه‌ت، وهه‌مییان يێن پێشییێ ويێن پاشییێ ل جهه‌كى كۆم دكه‌ت، وبه‌حسێ وى كارى بۆ وان دكه‌ت يێ وان كرى چ باشى بت چ خرابى، خودێ ئه‌و كار هژمارتينه‌ و د له‌وحێ پاراستى دا نڤيسينه‌، ووان ئه‌و ژبير كربوون. وخودێ ل سه‌ر هه‌مى تشتان شاهده‌، چو ل وى به‌رزه‌ نابت.
ئه‌رێ ما ته‌ نه‌زانییه‌ كو هه‌ر تشته‌كێ ل عه‌سمانان و ل عه‌ردى هه‌بت خودێ پێ دزانت؟ نينه‌ سێ مرۆڤ ب دزى ڤه‌ د گه‌ل يه‌ك باخڤن ئه‌گه‌ر خودێ ب زانينا خۆ د گه‌ل وان يێ چارێ نه‌بت، ونه‌ پێنج كه‌س ئه‌گه‌ر ئه‌و د گه‌ل وان يێ شه‌شێ نه‌بت، ونه‌ كێمتر ژ ڤێ هژمارێ ونه‌ پتر ئه‌گه‌ر ئه‌و ب زانينا خۆ د گه‌ل وان نه‌بت چى جهێ ئه‌و لێ بن، تشته‌ك ژ حالێ وان ل وى به‌رزه‌ نابت، پاشى ل ڕۆژا قيامه‌تێ ئه‌و دێ بۆ وان به‌حسێ وى كارى كه‌ت يێ وان كرى چ باشى بت چ خرابى بت وئه‌و دێ وان سه‌را جزا ده‌ت. هـنـدى خودێ‌یه‌ ب هه‌ر تشته‌كى يێ پڕزانايه‌.
ئه‌رێ ما ته ‌-ئه‌ى پێغه‌مبه‌ر- ئه‌و جوهى نه‌ديتينه‌ يێن هاتينه‌ پاشڤه‌برن ژ گۆتنا ب دزى ڤه‌ ئه‌وا گومانێ دئێخته‌ دلێ خودان باوه‌ران، پاشى ئه‌و ل وێ دزڤڕنه‌ڤه‌ يا ئه‌و ژێ هاتينه‌برن، وئه‌و ب دزى ڤه‌ وێ گۆتنێ دبێژن يا ب گونه‌هـ ويا دوژمناتى وبێ ئه‌مرییا پێغه‌مبه‌رى تێدا؟ وئه‌گه‌ر ئه‌ڤ جوهییه‌ بۆ كاره‌كى هاتنه‌ نك ته‌ -ئه‌ى موحه‌ممه‌د- ل شوينا وێ سلاڤێ يا خودێ بۆ ته‌ كرییه‌ سلاڤ ئه‌و دبێژنه‌ ته‌: (السام عليك) ئانه‌كۆ: مرن بۆ ته‌ بت، وئه‌و د ناڤبه‌را خۆ دا دبێژن: ئه‌گه‌ر ڕاسته‌ موحه‌ممه‌د پێغه‌مبه‌ره‌ پا دێ بلا خودێ مه‌ ب ڤێ گۆتنێ يا ئه‌م دبێژينه‌ وى عه‌زاب بده‌ت، جه‌هنه‌م تێرا وان هه‌يه‌ ئه‌و بچنێ، وتام بكه‌نه‌ گه‌رماتییا وێ، ڤێجا ئه‌و چ پيسه‌ جهه‌ ئه‌و دزڤڕنێ.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، ئه‌گه‌ر هوين ب دزى ڤه‌ د گه‌ل يه‌ك ودو ئاخفتـن هوين ب وێ گۆتنێ نه‌ئاخڤن يا ب گونه‌هـ بت، يان دوژمناتییا خه‌لكى، وبێ ئه‌مرییا پێغه‌مبه‌رى تێدا بت، وهوين ب وى تشتى باخڤن يێ خێر وباشى تێدا بت، وهوين ژ خودێ بترسن و ب گۆتنا وى بكه‌ن، وزڤڕينا هه‌وه‌ ب وان هه‌مى گۆتن وكرياران ڤه‌ يێن وى ل سه‌ر هه‌وه‌ هژمارتين بۆ نك وییه‌، وئه‌و دێ هه‌وه‌ سه‌را وان جزا ده‌ت.
هه‌ما ئاخفتنا ب دزى ڤه‌ ب وێ گۆتنێ يا گونه‌هـ تێدا بت ژ كارێ شه‌يتانییه‌، ئه‌وه‌ وێ ل به‌ر مرۆڤى شرين دكه‌ت، وبه‌رێ وى دده‌تێ؛ دا ئه‌و خه‌مێ پێ بێخته‌ دلێن خودان باوه‌ران، وئه‌و ب خۆ قه‌ت زيانه‌كێ ناگه‌هينته‌ خودان باوه‌ران ئه‌گه‌ر ڤيانا خودێ وئيرادا وى ل سه‌ر نه‌بت. وخودان باوه‌ر بلا خۆ بهێلنه‌ ب هيڤییا خودێ ب تنێ ڤه‌.
ئه‌ى ئه‌وێن باوه‌رى ب خودێ وپێغه‌مبه‌رێ وى ئيناى و ب هيدايه‌تا وى هاتينه‌ سه‌ر ڕێ، ئه‌گه‌ر داخواز ژ هه‌وه‌ هاته‌كرن كو هنده‌ك ژ هه‌وه‌ جهى بۆ هنده‌كان به‌رفره‌هـ بكه‌ن هوين وه‌ بكه‌ن، خودێ ژى ل دنيايێ وئاخره‌تێ دێ ل سه‌ر هه‌وه‌ كه‌ته‌ به‌رفره‌هى، وئه‌گه‌ر داخواز ژ هه‌وه‌ -گه‌لی خودان باوه‌ران- هاته‌كرن كو هوين بۆ كاره‌كێ خێرا هه‌وه‌ تێدا ژ جهێ خۆ ڕاببـن هوين ڕابن، خودێ مه‌رته‌با خودان باوه‌رێن دلسۆز ژ هه‌وه‌ دێ بلند كه‌ت، وئه‌و مه‌رته‌با خودانێن زانينێ ژى د خێرێ وژێ ڕازيبوونێ دا گه‌له‌ك دێ بلند كه‌ت، وخودايێ مه‌زن ب كريارێن هه‌وه‌ يێ شاره‌زايه‌ تشته‌ك ژێ ل وى به‌رزه‌ نابت، وئه‌و دێ هه‌وه‌ سه‌را جزا ده‌ت. وئه‌ڤ ئايه‌ته‌ ئيشاره‌تێ دده‌ته‌ بهايێ زانايان، وده‌ره‌جێن وان يێن بلند.
ئه‌ى ئه‌وێن باوه‌رى ئيناى، ئه‌گه‌ر هه‌وه‌ ڤيا هوين ب دزى ڤه‌ د گه‌ل پێغه‌مبه‌ری باخڤن، هوين به‌رى هنگى خێره‌كێ بده‌نه‌ مرۆڤه‌كێ پێتڤى، ژ به‌ر وێ خێرا بۆ هه‌وه‌ تێدا ئه‌و بۆ هه‌وه‌ چێتره‌، وبۆ دلێن هه‌وه‌ پاقژتره‌، وئه‌گه‌ر چو ب ده‌ست هه‌وه‌ نه‌كه‌فت هوين بكه‌نه‌ خێر چو گونه‌هـ ل سه‌ر هه‌وه‌ نينه‌؛ چونكى هندى خودێ‌یه‌ باش گونه‌هـ ژێبرێ به‌نییێن خۆ يێن خودان باوه‌ره‌، ويێ دلۆڤانكاره‌ ب وان.
ئه‌رێ هوين ژ فه‌قيرییێ دترسن كو هوين خێره‌كێ بده‌ن به‌رى هوين ب دزى ڤه‌ د گه‌ل پێغه‌مبه‌ری باخڤن؟ ڤێجا ئه‌گه‌ر هوين وێ نه‌كه‌ن يا فه‌رمان پێ ل هه‌وه‌ هاتییه‌كرن، وخودێ تۆبه‌ دانا سه‌ر هه‌وه‌، وده‌ستويرى دا هه‌وه‌ كو هوين وه‌ نه‌كه‌ن، ئێدى هوين به‌رده‌وامییێ ل سه‌ر كرنا نڤێژێ ودانا زه‌كاتێ وگوهدارییا خودێ وپێغه‌مبه‌رێ وى د وان هه‌مى تشتان دا يێن وى فه‌رمان پێ ل هه‌وه‌ كرى بكه‌ن، وخودێ ب كريارێن هه‌وه‌ يێ شاره‌زايه‌.
ئه‌رێ ما ته‌ ئه‌و منافق نه‌ديتينه‌ يێن جوهى بۆ خۆ كرينه‌ دۆست وپشته‌ڤان؟ و ب ڕاستى ئه‌و منافق نه‌ ژ موسلمانانه‌ ونه‌ ژ جوهییانه‌، ئه‌و ژ دره‌و سويند دخۆن كو ئه‌و موسلمانن، وكو تو پێغه‌مبه‌رێ خودییى وئه‌و دزانن كو ئه‌و د ڤێ سويندخوارنا خۆ دا ددره‌وينن.
خودێ بۆ وان عه‌زابه‌كا زێده‌ دژوار و ب ئێش ئاماده‌كرییه‌، هندى ئه‌ون پيسه‌كار بوو وان كرى كو دوڕوییاتى كرى و ژ دره‌و سويند خوارى.
دوڕوییان سويندێن خۆ يێن ژ دره‌و كرنه‌ په‌رژان د ناڤبه‌را خۆ وكوشتنێ دا؛ دا موسلمان وان نه‌كوژن ومالێ وان نه‌به‌ن، ڤێجا ژ به‌ر هندێ وان به‌رێ خۆ ژ ڕێكا خودێ كو ئيسلامه‌ وه‌رگێڕا، له‌و عه‌زابه‌كا ڕه‌زيلكه‌ر بۆ وان د ئاگرى دا هه‌يه.
نه‌ مالێ ڤان منافقان ونه‌ عه‌يالێ وان عه‌زابا خودێ ژ وان ناده‌ته‌ پاش، ئه‌و خودانێن ئاگرينه‌ يێن هه‌ر تێدا دمينن، وژێ ده‌رناكه‌ڤن، وئه‌و تێدا نامرن. وئه‌ڤ جزايه‌ ژ هه‌ر كه‌سه‌كى دگرت يێ ب گۆتنه‌كێ يان ب كرياره‌كێ به‌رێ خه‌لكى ژ ڕێكا خودێ بده‌ته‌ پاش.
ڕۆژا قيامه‌تێ خودێ دوڕوییان هه‌مییان ژ گۆڕێن وان ڕادكه‌ته‌ڤه‌، ڤێجا ئه‌و دێ بۆ وى سويند خۆن كو ئه‌و دخودان باوه‌ر بوون، وه‌كى كو وان د دنيايێ دا بۆ هه‌وه ‌-گه‌لی خودان باوه‌ران- سويند دخوار، وئه‌و هزر دكه‌ن كو ئه‌ڤ سوينده‌ ل نك خودێ دێ مفايه‌كى گه‌هينته‌ وان وه‌كى كو د دنيايێ دا ل نك خودان باوه‌ران مفا دگه‌هانده‌ وان، نێ هندى ئه‌ون ئه‌و د دره‌وێ دا يێن گه‌هشتينه‌ پێكه‌كا كه‌سێ دى نه‌گه‌هشتییێ.
شه‌يتان يێ شيايه‌ وان، ووى ب سه‌ر وان دا گرتییه‌، حه‌تا وه‌ ل وان كرى ئه‌و بێ ئه‌مرییا خودێ بكه‌ن، ئه‌ون پارتا شه‌يتانى ودويكه‌فتییێن وى. نێ هندى پارتا شه‌يتانییه‌ ئه‌ون يێن ل دنيايێ وئاخره‌تێ دزيانكار.
هندى ئه‌ون يێن بێ ئه‌مرییا خودێ وپێغه‌مبه‌رێ وى دكه‌ن، ئه‌و ل دنيايێ وئاخره‌تێ ژ وانه‌ يێن شكه‌ستى وڕه‌زيل وبێ بها.
خودێ د له‌وحێ پاراستى دا نڤيسییه‌ وحوكم كرییه‌ كو سه‌ركه‌فتن يا وى وكيتابا وى وپێغه‌مبه‌رێن وى وبه‌نییێن وى يێن خودان باوه‌ره‌. هندى خودێ‌یه‌ ئه‌و هێزداره‌ يێ چو تشت وى بێزار نه‌كه‌ت، وئه‌و ل سه‌ر به‌نییێن خۆ يێ زاله‌.
تو -ئه‌ى موحه‌ممه‌د- ملله‌ته‌كى نابينى باوه‌رییێ ب خودێ و ڕۆژا دويماهییێ بينت، وكارى ب وى شريعه‌تى بكه‌ت يێ خودێ بۆ وان داناى، و د سه‌ر هندێ ڕا ڕاببت حه‌ز ژ وى بكه‌ت يێ دوژمناتییا خودێ وپێغه‌مبه‌رێ وى كرى ودوستينییا وى بكه‌ت، ئه‌گه‌ر خۆ ئه‌و بابێن وان بن يان كوڕێن وان بن يان برايێن وان بن يان مرۆڤێن وان بن، ئه‌وێن هه‌ يێن ڤيان ونه‌ڤيانا وان بۆ خودێ، خودێ باوه‌رى د دلێن وان دا نڤيسییه‌، و ب سه‌ركه‌فتـن وپشته‌ڤانییا خۆ وى د دنيايێ دا ئه‌و ب سه‌ر دوژمنێن وان ئێخستينه‌، وئه‌و ل ئاخره‌تێ دێ وان كه‌ته‌ د هنده‌ك به‌حه‌شتان دا ڕويبار د بن داروبارێن وان دا دچن، ده‌مه‌كێ بێ ڤه‌بڕين ئه‌و دێ تێدا مينن، خودێ ژ وان ڕازى بوويه‌ وئێدى ئه‌و قه‌ت ژ وان عێجز نابت، وئه‌و ژ وى ڕازى بووينه‌ ژ به‌ر وان ده‌ره‌جێن بلند يێن وى ئه‌و برينێ، ئه‌و پارتا خودێ ووه‌لییێن وينه‌، وئه‌ون يێن ل دنيايێ وئاخره‌تێ ددلخۆش.
هه‌ر تشته‌كێ ل عه‌سمانان وعه‌ردى خودێ ژ هه‌ر تشته‌كێ بابه‌تى وى نه‌بت پاك وپيرۆز كرییه‌، وئه‌وه‌ زالێ كه‌س نه‌شێتێ، يێ كاربنه‌جهـ د قه‌ده‌ر وچێكرن وشريعه‌تێ خۆ دا، ئه‌و هه‌ر تشته‌كى ددانته‌ جهێ وى يێ دورست.
خودێ‌یه‌ يێ جوهییێن به‌نونه‌ضيرییان، ئه‌وێن باوه‌رى ب پێغه‌مبه‌رينییا موحه‌ممه‌دى -سلاڤ لێ بن- نه‌ئيناى، ژ تاخێ وان يێ ب ڕه‌خ موسلمانان ڤه‌ ل (مه‌دينێ) ده‌رێخستين، وئه‌و ده‌سپێكا ده‌رێخستنا وان بوو ژ (گزيرتا عه‌ره‌بان) بۆ (شامێ)، هه‌وه‌ -گه‌لی موسلمانان- هزر نه‌دكر ئه‌و ب ڤى حالێ ڕه‌زيل دێ ژ تاخێ خۆ ده‌ركه‌ڤن؛ ژ به‌ر وێ هێزا وان هه‌ى، وجوهییان ژى هزر دكر ئاسێگه‌هێن وان دێ عه‌زابا خودێ ژ وان ده‌ته‌ پاش وكه‌س نه‌شێته‌ وان، ئينا خودێ ژ وى لايى ڤه‌ هاته‌ وان يێ وان چو هزر بۆ نه‌كرى، وترس وسه‌هما مه‌زن هاڤێته‌ دلێن وان، ئه‌و خانییێن خۆ ب ده‌ستێن خۆ و ب ده‌ستێن خودان باوه‌ران خراب دكـه‌ن، ڤێجا هوين ئه‌ى گه‌لی خودان عه‌قل وديتنێن دورست وجه‌كێ بۆ خۆ ژ وێ بگرن يا ب سه‌رێ وان هاتى.
وئه‌گه‌ر خودێ ده‌ركه‌فتنا ژ تاخێ وان ل سه‌ر وان نه‌نڤيسيبا، ئه‌و ل دنيايێ دا وان ب كوشتن وگرتنێ عه‌زاب ده‌ت، و ل ئاخره‌تێ عه‌زابا ئاگرى بۆ وان هه‌يه‌.
ئه‌ڤا ل دنيايێ ب سه‌رێ جوهییان هاتى وئه‌وا ل ئاخره‌تێ ل هيڤییا وان ژ به‌ر هندێیه‌ چونكى وان بێ ئه‌مرییا خودێ وپێغه‌مبه‌رێ وى كر، ووان دوژمناتییا وان كر، وهه‌چییێ بێ ئه‌مرییا خودێ وپێغه‌مبه‌رێ وى بكه‌ت هندى خودێ‌یه‌ بۆ وى يێ عه‌زاب دژواره‌.
هه‌ر دارقه‌سپه‌كا هه‌وه‌ -گه‌لی خودان باوه‌ران- بڕى بت يان هێلابته‌ ل سه‌ر بنا وێ ونه‌ بڕى بت، ئه‌و ب ئانه‌هییا خودێ وئه‌مرێ وییه‌، ودا ئه‌و ب وێ چه‌ندێ وان ڕه‌زيل بكه‌ت يێن ژ بن ئه‌مرێ وى ده‌ركه‌فتين، ده‌مێ وى هوين ل سه‌ر بڕينا دارقه‌سپێن وان زال كرين كو ببڕن يان بسۆژن.
وئه‌و مالێ جوهییێن به‌نونه‌ضيرییان يێ خودێ ئێخستییه‌ ده‌ستێ پێغه‌مبه‌رێ خۆ، هوين بۆ ب ده‌ست ڤه‌ ئينانا وى ل سه‌ر پشتا چو هه‌سپ وحێشتران سويار نه‌بووبوون، به‌لێ خودێ پێغه‌مبه‌رێن خۆ ل سه‌ر هه‌چییێ وى بڤێت زال دكه‌ت، ڤێجا ئه‌و بێ شه‌ڕ خۆ ب ده‌ست وى ڤه‌ به‌ردده‌ن. وخودێ ل سه‌ر هه‌ر تشته‌كى يێ خودان شيانه‌ چو تشت وى بێزار ناكه‌ن.
ئه‌و مالێ خه‌لكێ گوندان يێ بێ شه‌ڕ وسوياربوونا ل سه‌ر پشتا هه‌سپ وحێشتران خودێ ئێخستییه‌ ده‌ستێ پێغه‌مبه‌رێ خۆ ئه‌و بۆ خودێ وپێغه‌مبه‌رێ وییه‌، د به‌رژه‌وه‌ندییێن موسلمانان يێن گشتى دا دێ ئێته‌ خه‌رجكرن، وبۆ مرۆڤێن پێغه‌مبه‌رى -سلاڤ لێ بن- يێن نێزيكه‌، وبۆ ئێتيم، وهه‌ژار ورێڤنگانه‌ يێن مالێ وان نه‌ماى وئه‌و ژ جهێن خۆ ددوير؛ ئه‌ڤه‌ ژ به‌ر هندێیه‌ دا مال هه‌ما به‌س د ده‌ستێ زه‌نگينان دا نه‌بت، وهه‌ژار ژێ د بێ بار بن. ومالێ پێغه‌مبه‌ر بده‌ته‌ هه‌وه‌، يان بۆ هه‌وه‌ بدانت هوين وى وه‌ربگرن، ويێ وى هوين ژ وه‌رگرتنا وى داينه‌ پاش هوين خۆ ژێ بده‌نه‌ پاش، وهوين ته‌قوا خودێ بكه‌ن وپێگيرییێ ب فه‌رمانا وى بكه‌ن. هندى خودێ‌یه‌ يێ عه‌زاب دژواره‌ بۆ وى يێ بێ ئه‌مرییا وى بكه‌ت. وئه‌ڤ ئايه‌ته‌ بناخه‌يه‌ بۆ هندێ كو دڤێت كار ب سوننه‌تێ بێته‌كرن.
وهه‌ر وه‌سا هنده‌ك ژ ڤى مالێ خودێ ئێخستییه‌ ده‌ستێ پێغه‌مبه‌رێ خۆ بۆ وان هه‌ژارانه‌ يێن كافرێن (مه‌كه‌هێ) ئه‌و نه‌چاركرين ژ مال وحالێ خۆ ده‌ركه‌ڤن ومشه‌خت ببن، ئه‌و داخوازێ ژ خودێ دكه‌ن كو ئه‌و ل دنيايێ ڕزقى بده‌ته‌ وان و ل ئاخره‌تێ ژ وان ڕازى ببت، وئه‌و ب كرنا جيهادا د ڕێكا خودێ دا دينێ خودێ وپێغه‌مبه‌رێ وى ب سه‌ر دئێخن، ئه‌ون يێن ڕاستگۆ يێن ب كريار گۆتنا خۆ ڕاست ده‌رێخستى.
وئه‌وێن ل (مه‌دينێ) ئاكنجى بووين، وبه‌رى مشه‌ختبوونا مشه‌ختییان باوه‌رى ئيناى -كو ئه‌نصارينه‌- ئه‌و حه‌ز ژ مشه‌ختییان دكه‌ن، و ب مالێ خۆ هاريكارییا وان دكه‌ن، وحه‌سويدییێ ب وان نابه‌ن ژ به‌ر وى مالێ بۆ وان هاتییه‌دان، وئه‌و مشه‌ختییان ومرۆڤێن پێتڤى ب به‌ر خۆ دئێخن، ئه‌گه‌ر خۆ ئه‌و دهه‌وجه‌ بن ژى، وهه‌چییێ ژ چريكییێ ونه‌دانا خێران بێته‌ پاراستن ئه‌و ئه‌ون يێن ب سه‌ر كه‌فتين وگه‌هشتينه‌ مرادێ.
وئه‌و خودان باوه‌رێن پشتى ئه‌نصارى وموهاجرێن يه‌كێ هاتين دبێژن: خودايێ مه‌ تو گونه‌هێن مه‌ بۆ مه‌ ژێ ببه‌، وگونه‌هان بۆ وان برايێن مه‌ ژى ژێ ببه‌ يێن به‌رى مه‌ باوه‌رى ئيناى وچووين، وتو كه‌رب ونه‌ڤيانه‌كێ بۆ يه‌كى ژ خودان باوه‌ران نه‌كه‌ د دلێن مه‌ دا، خودايێ مه‌ هندى تويى تو ب به‌نییێن خۆ يێ مهره‌بانى، وتو ب وان يێ دلۆڤانكارى. وئه‌ڤ ئايه‌ته‌ ده‌ليله‌ كو دڤێت موسلمان ب باشى به‌حسێ پێشییێن خۆ بكه‌ت، ودوعايان بۆ وان بكه‌ت، وكو ئه‌و حه‌ز ژ صه‌حابییێن پێغه‌مبه‌رێ خودێ بكه‌ت، وبه‌حسێ وان ب باشى بكه‌ت، ودوعايان بۆ بكه‌ت كو خودێ ژ وان ڕازى ببت.
ئه‌رێ ته‌ به‌رێ خۆ نه‌دايه‌ منافقان، ئه‌و دبێژنه‌ برايێن خۆ د كوفرێ دا ژ جوهییێن به‌نونه‌ضيرییان: ئه‌گه‌ر موحه‌ممه‌د وهه‌ڤالێن وى هه‌وه‌ ژ تاخێ هه‌وه‌ ده‌ربێخن ئه‌م ژى دێ د گه‌ل هه‌وه‌ ده‌ركه‌ڤين، و د مه‌سه‌لا شه‌رمزاركرن وده‌رێخستنا هه‌وه‌ دا ئه‌م گوهدارییا كه‌سێ ناكه‌ين، وئه‌گه‌ر ئه‌و شه‌ڕێ هه‌وه‌ بكه‌ن ئه‌م دێ پشته‌ڤانییا هه‌وه‌ كه‌ين؟ وخودێ شاهده‌يیێ دده‌ت كو منافق د وێ سۆزێ دا يا وان دايه‌ جوهییان ددره‌وينن.
ئه‌گه‌ر جوهى ژ (مه‌دينێ) بێنه‌ ده‌رێخستن منافق د گه‌ل وان ده‌رناكه‌ڤن، وئه‌گه‌ر شه‌ڕێ وان هاته‌كرن ئه‌و هارى وان ناكه‌ن وه‌كى وان سۆز دايێ، وئه‌گه‌ر ئه‌و هارى وان شه‌ڕى بكه‌ن ژى ئه‌و دێ پشت ده‌ن وڕه‌ڤن، پاشى خودێ وان ب سه‌ر نائێخت، به‌لكى دێ وان ڕه‌زيل وشه‌رمزار كه‌ت.
نێ ترسا منافقان وسه‌هما وان ژ هه‌وه ‌-گه‌لی خودان باوه‌ران- د دل دا پتره‌ ژ ترسا وان ژ خودێ؛ چونكى ئه‌و ملله‌ته‌كن تێ ناگه‌هن كانێ خودێ چه‌ند يێ مه‌زنه‌، و ژ عه‌زابا وى ناترسن.
ئه‌گه‌ر ل هنده‌ك گوندێن ئاسێ و ل پشت شويرهه‌ وخه‌نده‌كێن موكم وديواران نه‌بت، جوهى پێكڤه‌ شه‌ڕێ هه‌وه‌ ناكه‌ن، دوژمناتى د ناڤبه‌را وان دا يا دژواره‌، تو هزر دكه‌ى ئه‌و هه‌مى ل سه‌ر يه‌ك گۆتن دكۆمبووينه‌ وئه‌و ب خۆ دلێن وان د ژێك دويرن؛ چونكى ئه‌و د ئايه‌تێن خودێ ناگه‌هن وهزرا خۆ تێدا ناكه‌ن.
مه‌ته‌لا ڤان جوهییا د ڤێ عه‌زابێ دا يا خودێ ب سه‌رێ وان ئيناى وه‌كى مه‌ته‌لا كافرێن قوره‌يشییانه‌ ل ڕۆژا (به‌درێ)، ومه‌ته‌لا جوهییێن به‌نوقه‌ينوقاعانه‌، ده‌مێ وان ل دنيايێ تام كرییه‌ دويماهییا خرابـییا كـوفر ودوژمناتییا خۆ بۆ پێغه‌مبه‌رى -سلاڤ لێ بن-، و ل ئاخره‌تێ عه‌زابه‌كا ب ئێش ونه‌خۆش بۆ وان هه‌يه‌.
ومه‌ته‌لا ڤان منافقان د سه‌ردابرنا جوهییان وپالڤه‌دانا وان دا بۆ شه‌ڕى وسۆزدانا كو ئه‌و پشته‌ڤانییا وان دژى پێغه‌مبه‌رێ خودێ -سلاڤ لێ بن- بكه‌ن، وه‌كى مه‌ته‌لا شه‌يتانییه‌ ده‌مێ وى كوفر ل به‌ر مرۆڤى شرين كرى، وبه‌رێ وى دايێ، ڤێجا ده‌مێ ئه‌و كافر بووى، شه‌يتانى گۆتێ: ئه‌زێ ژ ته‌ به‌ريمه‌، هندى ئه‌زم ئه‌ز ژ خودێ خودايێ هه‌مى چێكرییان دترسم.
ڤێجا دويماهییا شه‌يتانى ويا وى مرۆڤێ گوهدارییا وى كرى وكافر بووى، ئه‌و بوو ئه‌و هه‌ردو چوونه‌ ئاگرى، هه‌ر وهه‌ر دێ تێدا مينن، وئه‌و جزايێ زۆردارانه‌ يێن پێ ل توخويبێن خودێ ددانن.
ئه‌ى ئه‌وێن باوه‌رى ب خودێ وپێغه‌مبه‌رێ وى ئيناى وكار ب شريعه‌تێ وى كرى، ژ خودێ بترسن، وهشيارى عه‌زابا وى بن، وێ بكه‌ن يا وى فه‌رمان پێ ل هه‌وه‌ كرى وخۆ ژ وێ بده‌نه‌ پاش يا وى هوين ژێ داينه‌ پاش، وهه‌ر نه‌فسه‌ك بلا هزرا خۆ د وى كارى دا بكه‌ت يێ وێ بۆ ڕۆژا قيامه‌تێ پێشكێش كرى، وهوين د هه‌مى كارێ خۆ دا ژ خودێ بترسن، هندى خودێ‌یه‌ ب وى كارێ هوين دكه‌ن يێ شاره‌زايه‌، تشته‌ك ژ كريارێن هه‌وه‌ ل وى به‌رزه‌ نابت، وئه‌و دێ هه‌وه‌ سه‌را وان جزا ده‌ت.
وهوين -گه‌لی خودان باوه‌ران- وه‌كى وان نه‌بن يێن ئه‌و حه‌ق هێلاى يێ خودێ ل سه‌ر وان واجبكرى، ڤێجا ژ به‌ر هندێ وى بارا وان ژ وان خێرێن وان ژ عه‌زابا ڕۆژا قيامه‌تێ ڕزگار دكه‌ت ژ بيرا وان بر، ئه‌وێن هه‌نه‌ يێن فاسق، يێن كو ژ بن ئه‌مرێ خـودێ وپێغه‌مبه‌رێ وى ده‌ركه‌فتين.
خودانێن ئاگرى يێن دئێنه‌ عه‌زابدان، وخودانێن به‌حه‌شتێ يێن دكه‌ڤنه‌ خۆشییان وه‌كى يه‌ك نابن، خودانێن به‌حه‌شتێنه‌ يێن مرادێن وان ب ده‌ست دكه‌ڤن، و ژ هه‌ر نه‌خۆشییه‌كێ ڕزگار دبن.
ئه‌گه‌ر ئه‌ڤ قورئانه‌ مه‌ ب سه‌ر چيايه‌كى دا ئينابا خوارێ، وئه‌و د سۆز وگه‌فێن وێ گه‌هشتبا، تو دا بينى ئه‌و د گه‌ل وێ هێز وموكمى ومه‌زنییا وى هه‌ى، دا ژ ترسا خودێ دا شكێت وپرت پرت بت. وڤان مه‌ته‌لان ئه‌م دئينين، وبۆ مرۆڤان ئاشكه‌را دكه‌ين؛ دا ئه‌و هزرێن خۆ د شيان ومه‌زنییا خودێ دا بكه‌ن. وئه‌ڤ ئايه‌ته‌ به‌رێ مه‌ دده‌ته‌ هندێ ئه‌م هزرێن خۆ د قورئانێ دا بكه‌ين، وخۆ تێ بگه‌هينين، وكارى پێ بكه‌ين.
ئه‌وه‌ ئه‌للاهـ ئه‌و خودايێ ب حه‌قى په‌رستنا وى دئێته‌كرن يێ كو ژ وى پێڤه‌تر چو خودايێن ڕاست نه‌هه‌ين، زانايێ تشتێ ڤه‌شارتى وئاشكه‌رايه‌، دزانت چ تشتێ ل به‌رچاڤ هه‌يه‌ و چ تشتێ نه‌ ل به‌رچاڤ هه‌يه‌، ئه‌وه‌ پڕدلۆڤانێ ڕه‌حما وى هه‌مى تشت ڤه‌گرتين، يێ دلۆڤانكاره‌ ب وان يێن باوه‌رى ب وى ئيناى.
ئه‌وه‌ ئه‌للاهـ يێ ب حه‌قى په‌رستن بۆ دئێته‌كرن، يێ كو ژ وى پێڤه‌تر چو خودايێن ڕاست نه‌هه‌ين, خودانێ هه‌مى تشتان، يێ كو بێ به‌رهنگارى ته‌صه‌رروفێ د وان دا دكه‌ت, ژ هه‌ر كێماسییه‌كێ يێ پاكه‌ و ژ هه‌ر عه‌يبه‌كێ يێ ساخله‌مه‌، پێغه‌مبه‌رێن خۆ ڕاستگۆ ده‌ردئێخت ب وان ئايه‌تێن ئاشكه‌را يێن وى د گه‌ل وان هنارتين، يێ زێره‌ڤانه‌ ل سه‌ر كريارێن به‌نییێن خۆ، يێ زاله‌ كه‌س وى بێزار ناكه‌ت، كوته‌ككاره‌ خه‌لك هه‌مى يێن ئێخستينه‌ بن ده‌ستێ خۆ، يێ خۆمه‌زنكه‌ره‌ مه‌زنى هه‌مى يا وییه‌. يێ پاك بت خودێ ژ وى تشتێ بوتپه‌رێس بۆ وى دكه‌نه‌ هه‌ڤپشك.
ئه‌وه‌ ئه‌للاهـ يێ ئافرانده‌ر، ئه‌وێ خه‌لك ل دويڤ حكمه‌ته‌كێ چێكرين، يێ وێنه‌كێش ب وى ڕه‌نگێ وى بڤێت، ناڤێن باش وسالۆخه‌تێن بلند يێن وينه‌، هه‌ر تشته‌كێ ل عه‌سمانان وعه‌ردى ته‌سبيحا وى دكه‌ت، وئه‌وه‌ زالێ د تۆلڤه‌كرنا خۆ دا يێ دژوار، يێ كاربنه‌جهه د ڕێڤه‌برنا كارێ به‌نییێن خۆ دا.
ئه‌ى ئه‌وێن باوه‌رى ئيناى، هوين دوژمنێن من ودوژمنێن خۆ بۆ خۆ نه‌كه‌نه‌ دۆست وسه‌ركار، دلێ خۆ بده‌نێ وده‌نگ وباسێن پێغه‌مبه‌رى -سلاڤ لێ بن- بۆ ببه‌ن، ونهێنییێن موسلمانان بۆ بێژن، ووان كوفر ب وێ حه‌قییێ كرییه‌ يا بۆ هه‌وه‌ هاتى ژ باوه‌رى ئينانا ب خودێ وپێغه‌مبه‌رێ وى وئه‌و تشتێ هاتییه‌ خوارێ ژ قورئانێ، ئــه‌و پـێـغـه‌مبه‌رى وهــه‌وه‌ ژى -گه‌لی خودان باوه‌ران- ژ (مه‌كه‌هێ) ده‌ردئێخن؛ چونكى هه‌وه‌ باوه‌رى ب خودێ خودايێ خۆ وته‌وحيدا وى ئينايه‌، ئه‌گه‌ر هوين -گه‌لی خودان باوه‌ران- پێخه‌مه‌ت جيهادا د ڕێكا من دا مشه‌خت بووينه‌؛ دا ڕازيبوونا من ب ده‌ست خۆ بێخن، هوين وه‌لائا خۆ نه‌ده‌نه‌ دوژمنێن من ودوژمنێن خۆ، كو ب نه‌په‌نى ڤه‌ حه‌ز ژ وان بكه‌ن، وئه‌ز ب وێ يێ زانامه‌ يا هه‌وه‌ ڤه‌شارتى ويا هه‌وه‌ ئاشكه‌را كرى، وهه‌چییێ ژ هه‌وه‌ وێ چه‌ندێ بكه‌ت ب ڕاستى ئه‌وى ڕێكـا ڕاست يا ل به‌ر خۆ به‌رزه‌كرى ويێ ژ حه‌قییێ ده‌ركه‌فتى.
ئه‌گه‌ر ئه‌وێن هه‌ يێن هوين ب دزى ڤه‌ حه‌ز ژێ دكه‌ن هه‌وه‌ بگرن وهوين بكه‌ڤنه‌ ده‌ستێن وان ئه‌و دێ بۆ هه‌وه‌ بنه‌ نه‌يار، ودێ شه‌ڕێ هه‌وه‌ كه‌ن وهه‌وه‌ كوژن وگرن، وئه‌و دێ ئه‌زمانێن خۆ ب خرابییێ د ده‌ر حه‌قا هه‌وه‌ دا درێژ كه‌ن، وهه‌ر چاوا بت خوزییا وان ئه‌و بوو هوين ژى وه‌كى وان كافر ببن.
نه‌ مرۆڤاينییا هه‌وه‌ ونه‌ زارۆيێن هه‌وه‌ مفايێ هه‌وه‌ ناده‌ن ده‌مێ هوين ژ به‌ر وان دۆستينییا كافران دكه‌ن، ڕۆژا قيامه‌تێ خودێ دێ هه‌وه‌ ژێك ڤه‌قه‌تينت، يێن گوهدارییا وى كرى ئه‌و دێ به‌ته‌ به‌حه‌شتێ، ويێن بێ ئه‌مرییا وى كرى ئه‌و دێ به‌ته‌ جه‌هنه‌مێ. وخودێ ب كارێ هوين دكه‌ن يێ بينه‌ره‌، چو گۆتن وكريارێن هه‌وه‌ ل وى به‌رزه‌ نابن.
ب ڕاستى چاڤلێكرنه‌كا باش بۆ هه‌وه‌ -گه‌لی خودان باوه‌ران- د ئيبراهيمى وخودان باوه‌رێن د گه‌ل وى دا هه‌بوويه‌، ده‌مێ وان گۆتییه‌ ملله‌تێ خۆ يێ كوفر ب خودێ كرى: هندى ئه‌مين ئه‌م ژ هه‌وه‌ و ژ وى تشتێ هوين ژبلی خودێ دپه‌رێسن دبه‌رينه‌، مه‌ كافرى ب هه‌وه‌ كر، وئه‌م ب وێ كوفرێ دڕازى نينين يا هوين ل سه‌ر، ودوژمناتى د ناڤبه‌را مه‌ وهه‌وه‌ دا ئاشكه‌را بوو وهه‌روهه‌ر دێ مينت هندى هوين دكافر بن، وحه‌تا هوين باوه‌رییێ ب خودێ ب تنێ بينن، به‌لێ ئه‌و گۆتنا ئيبراهيمى بۆ هه‌وه‌ نابته‌ جهێ چاڤلێكرنێ ده‌مێ وى داخوازا گونه‌هـ ژێبرنێ بۆ بابێ خۆ كرى؛ چونكى ئه‌و هنگى بوو ده‌مێ هێشتا بۆ وى ديار نه‌بووى كو بابێ وى دوژمنێ خودێ‌یه‌، وده‌مێ بۆ وى ديار بووى كو ئه‌و دوژمنێ خودێ‌یه‌ وى خۆ ژێ به‌رى كر، خودايێ مه‌ ئه‌م خۆ ب هيڤییا ته‌ ڤه‌ دهێلين، وئه‌م ب تۆبه‌كرن ڤه‌ ل ته‌ دزڤڕين، و ڕۆژا قيامه‌تێ زڤڕين بۆ نك ته‌يه‌.
خودايێ مه‌ تو مه‌ نه‌كه‌يه‌ فتنه‌ بۆ ئه‌وێن كافر بووين كو تو عه‌زابا خۆ ب سه‌ر مه‌ دا بينى يان وان ل سه‌ر مه‌ زال كه‌ى، ڤێجا كافر بێژن: ئه‌گه‌ر ئه‌ڤه‌ ل سه‌ر حه‌قییێ بان ئه‌ڤ عه‌زابه‌ ب سه‌ر وان دا نه‌دهات، ڤێجا ئه‌و پتر كافر ببن، وتو ب عه‌فووا خۆ گونه‌هێن مه‌ ڤه‌شێره‌، هندى تويى تويى زالێ كه‌س نه‌شێتێ، يێ كاربنه‌جهـ د گۆتن وكريارێن خۆ دا.
ب ڕاستى چاڤلێكرنه‌كا باش بۆ هه‌وه ‌-گه‌لی خودان باوه‌ران- د ئيبراهيمى وئه‌وێن د گه‌ل دا هه‌بوويه‌ بۆ وى يێ دلێ خۆ ببه‌ته‌ خێرا خودێ ل دنيايێ وئاخره‌تێ، وهه‌چییێ پشت بده‌ته‌ وێ يا خودێ به‌رێ وى دايێ ژ چاڤلێكرنا پێغه‌مبه‌ران، ودۆستينییا دوژمنێن خودێ بكه‌ت، هندى خودێ‌یه‌ ژ به‌نییێن خۆ يێ بێ منه‌ته‌، د هه‌مى سالۆخه‌تێن خۆ دا و ل هه‌مى ده‌مان يێ هێژاى مه‌دحانه‌.
گه‌لی خودان باوه‌ران به‌لكى خودێ د ناڤبه‌را هه‌وه‌ ووان دا يێن هه‌وه‌ نه‌ياره‌تییا وان كرى ژ مرۆڤێن خۆ يێن بوتپه‌رێس ڤيانه‌كێ پشتى نه‌ڤيانێ بدانت، وپشتى كه‌رب ژێ ڤه‌ بوونا هه‌وه‌ بۆ وان حه‌ژێكرنێ د ناڤبه‌را هه‌وه‌ دا په‌يدا كه‌ت، پشتى ئه‌و دلێن وان بۆ ئيسلامێ فره‌هـ دكه‌ت، وخودێ ل سه‌ر هه‌ر تشته‌كى يێ خودان شيانه‌، وخودێ باش گونه‌هـ ژێبرێ دلۆڤانكاره‌.
خودێ هه‌وه ‌-گه‌لی خودان باوه‌ران- ژ وان كافران پاشڤه‌نابه‌ت يێن شه‌ڕێ هه‌وه‌ سه‌را دينى نه‌كرى، وهوين ژ وارێ هه‌وه‌ ده‌رنه‌ئێخستين كو هوين باشییێ د گه‌ل وان بكه‌ن، وكو هوين ب قه‌نجى دادییێ د گه‌ل بكه‌ن. هندى خودێ‌یه‌ حه‌ز ژ وان دكـه‌ت يێن د گۆتن وكريارێن خۆ دا دادییێ دكه‌ن.
هه‌ما خودێ هه‌وه‌ ژ وان پاشڤه‌ لێ دده‌ت يێن شه‌ڕێ هه‌وه‌ سه‌را دينى كرى وهوين ژ وارێ هه‌وه‌ ده‌رێخستين، وهاريكارییا كافران ل سه‌ر ده‌رێخستنا هه‌وه‌ كرى كو هوين دۆستينى وپشته‌ڤانییا وان بكه‌ن، وهه‌چییێ وان دژى خودان باوه‌ران بۆ خۆ بكه‌ته‌ دۆست وهۆگر، ئه‌و ئه‌ون يێن زۆردارى ل خۆ كرى، و ژ توخويبێن خودێ ده‌ركه‌فتين.
ئه‌ى ئه‌وێن باوه‌رى ئيناى، ئه‌گه‌ر ژنێن خودان باوه‌ر ب مشه‌ختى ژ جهێ كوفرێ هاتنه‌ نك هه‌وه‌ ل جهێ ئيسلامێ، هوين وان بجه‌ڕبينن؛ دا ڕاستییا باوه‌رییا وان بزانن، خودێ ب ڕاستییا باوه‌رییا وان زاناتره‌، ڤێجا ئه‌گه‌ر هه‌وه‌ ب نيشانێن ئاشكه‌را زانى كو ئه‌و دخودان باوه‌رن، هوين وان نه‌زڤڕيننه‌ نك زه‌لامێن وان يێن كافر؛ چونكى يا حه‌لال نينه‌ ژنێن خودان باوه‌ر شوى ب مێرێن كافر بكه‌ن، ويا حه‌لال نينه‌ بۆ كافران كو ژنێن خودان باوه‌را ماره‌ بكه‌ن، وهوين وى مالی بۆ وان كافران بزڤڕينن يێ وان ب مه‌هر دايه‌ ژنێن خۆ يێن كو هاتين موسلمان بووين، وچو گونه‌هـ ل سه‌ر هه‌وه‌ نينه‌ كو هوين وان ژنان ماره‌ بكه‌ن ئه‌گه‌ر هه‌وه‌ مه‌هرێ وان دايێ. وهوين ژنێن خۆ يێن كافر ب ژنينى ل نك خۆ نه‌گرن، وهوين ژى داخوازا وى مه‌هرى ژ كافران بكه‌ن يێ هه‌وه‌ دايه‌ وان ژنێن خۆ ئه‌وێن ژ ئيسلامێ ده‌ردكه‌ڤن ودچن دگه‌هنه‌ وان، وبلا ئه‌و ژى داخوازا وێ مه‌هرێ بكه‌ن يا وان دايه‌ وان ژنێن خۆ ئه‌وێن موسلمان دبن ودئێن دگه‌هنه‌ هه‌وه‌، ئه‌ڤ حوكمه‌ يێ د ڤێ ئايه‌تێ دا هاتى حوكمێ خودێ‌یه‌ ئه‌و حوكمى پێ د ناڤبه‌را هه‌وه‌ دا دكه‌ت ڤێجا هوين بێ ئه‌مرییا وى نه‌كه‌ن. وخودێ يێ پڕزانا وكاربنه‌جهه‌.
وئه‌گه‌ر هنده‌ك ژنێن هه‌وه‌ ژ ئيسلامێ ده‌ركه‌فتن وچوون گه‌هشتنه‌ كافران، وكافران ئه‌و مه‌هر نه‌دا هه‌وه‌ يێ هه‌وه‌ دايه‌ وان ژنان، پاشى ئه‌و كافر كه‌فتنه‌ ده‌ستێ هه‌وه‌ وهوين شيانه‌ وان، هوين هندێ ژ ده‌سكه‌فتییان بده‌نه‌ وان موسلمانێن ژنێن وان چووينه‌ ناڤ كافران هندى وى مه‌هرێ وان به‌رى هنگى دايه‌ ژنێن خۆ، وهوين= =ته‌قوا وى خودايى بكه‌ن يێ هوين باوه‌رییێ پێ دئينن.
ئه‌ى پێغه‌مبه‌ر ئه‌گه‌ر ئه‌و ژنێن باوه‌رى ب خودێ وپێغه‌مبه‌رى هه‌ى هاتنه‌ نك ته‌ دا په‌يمانێ بده‌نه‌ ته‌ كو ئه‌و چو شريكان بۆ خودێ د په‌رستنێ دا چێ نه‌كه‌ن، ودزییێ نه‌كه‌ن، وزنايێ نه‌كه‌ن، وزارۆيێن خۆ به‌رى بوونێ وپشتى بوونێ نه‌كوژن، ووهنده‌ك زارۆيێن نه‌ ژ زه‌لامێن خۆ ب دويڤ وان نه‌ئێخن، و د باشییێ دا بێ ئه‌مرییا ته‌ نه‌كه‌ن، تو په‌يمانێ ل سه‌ر وێ چه‌ندێ بده‌ وان، وداخوازا ژێبرنا گونه‌هان بۆ وان ژ خودێ بكه‌. هندى خودێ‌یه‌ باش گونه‌هـ ژێبرێ گونه‌هێن به‌نییێن خۆ يێن تۆبه‌كه‌ره‌، ويێ دلۆڤانكاره‌ ب وان.
ئه‌ى ئه‌وێن باوه‌رى ب خودێ وپێغه‌مبه‌رێ وى ئيناى، هوين وان بۆ خۆ نه‌كه‌نه‌ دۆست وهۆگر يێن ژ به‌ر كوفرا وان خودێ غه‌زه‌ب لێ كرى، ئه‌و وه‌سا ژ خێرا خۆ يا ل ئاخره‌تێ بێ هيڤى بووينه‌، وه‌كى كو ئه‌و كافرێن هاتينه‌ ڤه‌شارتن د گۆڕان دا ژ ڕه‌حما خودێ بێ هيڤێ بووين؛ پشتى وان ب چاڤ ديتى وزانى كو چو بار ژ ڕه‌حمێ بۆ وان نينه‌.
هه‌ر تشته‌كێ ل عه‌سمانان وعه‌ردى خودێ ژ هه‌ر تشته‌كێ نه‌ بابه‌تى وى بت مه‌زن وپاك كرییه‌، وئه‌وه‌ زالێ كه‌س نه‌شێتێ، يێ كاربنه‌جهـ د گۆتن وكريارێن خۆ دا.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، بۆچى هوين سۆزێ دده‌ن، يان گۆتنه‌كێ دبێژن وپاشى هوين پێگيرییێ پێ ناكه‌ن؟ وئه‌ڤه‌ ئاشكه‌راكرنه‌ بۆ خرابییا وى كه‌سێ گۆتن وكريارێن وى وه‌كى يه‌ك نه‌بن.
ل نك خودێ كه‌رب ونه‌ڤيانه‌كا مه‌زنه‌ هوين وى تشتى ب ده‌ڤێ خۆ بێژن يێ هوين نه‌كه‌ن.
هندى خودێ‌یه‌ حه‌ز ژ وان دكه‌ت يێن ڕێز ڕێزه‌ شه‌ڕى د ڕێكا وى دا دكه‌ن هه‌ر وه‌كى ئه‌و ئاڤاهییه‌كێ موكم وپێكڤه‌ گرێداينه‌ يێ دوژمن تێ نه‌بۆرت. وئه‌ڤ ئايه‌تا خێرا جيهادێ وجيهادكه‌ران به‌رچاڤ دكه‌ت؛ چونكى خودێ حه‌ز ژ وان به‌نییێن خۆ دكه‌ت يێن شه‌ڕى د ڕێكا وى دا دكه‌ن، وڕێز ڕێزه‌ به‌رانبه‌ر دوژمنان ڕادوه‌ستن.
وتو بۆ ملله‌تێ خۆ بێژه‌ -ئه‌ى موحه‌ممه‌د- ده‌مێ مووساى -سلاڤ لێ بن- گۆتییه‌ ملله‌تێ خۆ: بۆچى هوين ب گۆتن وكريار نه‌خۆشییێ دگه‌هيننه‌ من، وهوين دزانن كو ئه‌ز پێغه‌مبه‌رێ خودێمه‌ بۆ هه‌وه‌؟ ڤێجا ده‌مێ وان به‌رێ خۆ ژ ڕاستییێ وه‌رگێڕاى پشتى وان زانى، وڕژدى ل سه‌ر وێ چه‌ندێ كرى، جزايێ وان خودێ دلێن وان ژ قه‌بويلكرنا حه‌قییێ وه‌رگێڕان؛ ژ به‌ر كو وان سه‌رداچوون بۆ خۆ هلبژارت. وخودێ به‌رێ وى ملله‌تى ناده‌ته‌ هيدايه‌تێ يێ بێ ئه‌مرى كرى و ژ ڕێكا حه‌ق ده‌ركه‌فتى.
وتو بۆ ملله‌تێ خۆ بێژه‌ ده‌مێ عيسايێ كوڕێ مه‌ريه‌مێ گۆتییه‌ ملله‌تێ خۆ: هندى ئه‌زم ئه‌ز پێغه‌مبه‌رێ خودێمه‌ بۆ هه‌وه‌، ئه‌ز ڕاستگۆيییا وێ ته‌وراتێ ئاشكه‌را دكه‌م يا به‌رى من هاتى، وئه‌ز شاهده‌يیێ ل سه‌ر ڕاستگۆيییا وى پێغه‌مبه‌رى دده‌م ئه‌وێ دێ پشتى من ئێت وناڤێ وى (ئه‌حـمـه‌ده‌)، وئه‌و موحه‌ممه‌ده‌، ڤێجا ده‌مێ موحه‌ممه‌د ب ئايه‌تێن ئاشكه‌را بۆ وان هاتى، وان گۆت: ئه‌ڤا تو بۆ مه‌ پێ هاتى سێره‌به‌ندییه‌كا ئاشكه‌رايه‌.
وكه‌س ژ وى زۆردارتر نينه‌ يێ ژ نك خۆ دره‌وێ ل سه‌ر ناڤێ خودێ بكه‌ت، وشريكان بۆ وى د په‌رستنێ دا بدانت، وئه‌و بۆ هاتنا د ئيسلامێ دا وپه‌رستنا خودێ ب تنێ دئێته‌ گازيكرن. وخودێ به‌رێ وان ناده‌ته‌ ئيفله‌حێ يێن ب كوفرێ وشركێ زۆردارى ل خۆ كرى.
ڤان زۆرداران دڤێت ب دره‌وێن خۆ وێ حه‌قییێ نه‌هێلن يا موحه‌ممه‌د پێ هاتى -كو قورئانه‌- وخودێ حه‌قییێ دێ ئاشكه‌را كه‌ت ودينێ خۆ پێك ئينت ئه‌گه‌ر خۆ كافران پێ نه‌خۆش بت ژى.
خودێ‌یه‌ يێ پێغه‌مبه‌رێ خۆ ب قورئانێ ودينێ ئيسلامێ هنارتى؛ دا ئه‌و وى دينى ب سه‌ر هه‌مى دينێن دى بێخت، ئه‌گه‌ر خۆ بوتپه‌رێسان ب وێ چه‌ندێ نه‌خۆش بت ژى.
ئه‌ى ئه‌وێن باوه‌رى ئيناى، ئه‌رێ ئه‌ز به‌رێ هه‌وه‌ بده‌مه‌ بازرگانییه‌كا مه‌زن يا هه‌وه‌ ژ عه‌زابه‌كا ب ئێش رزگار بكه‌ت؟
كو هوين به‌رده‌وامییێ ل سه‌ر باوه‌رییا خۆ ب خودێ وپێغه‌مبه‌رێ وى بكه‌ن، و ب وى مالێ هه‌وه‌ هه‌ى وجانێ خۆ جيهادێ د ڕێكا خودێ دا بكه‌ن؛ دا دينێ وى ب سه‌ر بێخن، ئه‌و بۆ هه‌وه‌ ژ بازرگانییا دنيايێ چێتره‌، ئه‌گه‌ر هوين زيان ومفايێ تشتان بزانن، هوين پێگيرییێ ب وێ چه‌ندێ بكه‌ن.
ئه‌گه‌ر هوين -گه‌لی خودان باوه‌ران- وێ بكه‌ن يا خودێ فه‌رمان پێ ل هه‌وه‌ كرى ئه‌و دێ گونه‌هێن هه‌وه‌ بۆ هه‌وه‌ ڤه‌شێرت، ودێ هه‌وه‌ كه‌ته‌ د هنده‌ك به‌حه‌شتان دا ڕويبار د بن داروبارێن وێ دا دچن، وئه‌و دێ هه‌وه‌ كه‌ته‌ د هنده‌ك خانییێن پاقژ ڤه‌ ل وان به‌حه‌شتێن هوين هه‌ر وهه‌ر لێ ئاكنجى دبن، وئه‌ڤه‌يه‌ سه‌ركه‌فتنا مه‌زن يا چو سه‌ركه‌فتنێن دى ب دويڤ دا نه‌بن.
وقه‌نجییه‌كا دى بۆ هه‌وه‌ -گه‌لی خودان باوه‌ران- هه‌يه‌ هوين حه‌ز ژێ دكه‌ن ئه‌و ژى سه‌ركه‌فتنه‌كه‌ ژ خودێ بۆ هه‌وه‌ دئێت، وڤه‌كرنه‌كا نێزيكه‌ ل سه‌ر ده‌ستێ هه‌وه‌ په‌يدا دبت. وتو -ئه‌ى موحه‌ممه‌د- مزگينییێ ب سه‌ركه‌فتنێ وڤه‌كرنا د دنيايێ دا، و ب به‌حه‌شتێ ل ئاخره‌تێ بده‌ خودان باوه‌ران.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، هوين ببنه‌ پشته‌ڤانێن دينێ خودێ، وه‌كى هه‌ڤالێن عيساى يێن نێزيك ده‌مێ عيساى گۆتییه‌ وان: كى ژ هه‌وه‌ دێ هاريكارى وپشته‌ڤانییا من د وى تشتى دا كه‌ت يێ مرۆڤى نێزيكى خودێ دكه‌ت؟ وان گۆت: ئه‌مين پشته‌ڤانێن دينێ خودێ، ڤێجا ده‌سته‌كه‌ك ژ ئيسرائيلیان ب هيدايه‌ت كه‌فت، وده‌سته‌كه‌ك د سه‌ر دا چوو، ڤێجا مه‌ پشتا وان گرت يێن باوه‌رى ب خودێ وپێغه‌مبه‌رێ وى ئيناى، ومه‌ ئه‌و ب سه‌ر ده‌سته‌كێن دى يێن فه‌لان ئێخستن، ڤێجا يێن سه‌ركه‌فتى بوونه‌ ئه‌و، وئه‌ڤ چه‌نده‌ ب هاتنا موحه‌ممه‌دى -سلاڤ لێ بن- ب جهـ هات.
هه‌ر تشته‌كێ ل عه‌سمانان و هه‌ر تشته‌كێ ل عه‌ردى خودێ ژ وى تشتێ نه‌بابه‌تى وى بت پاك دكه‌ت، وئه‌و ب تنێ‌یه‌ خودانێ هه‌مى تشتان، يێ كو بێ هه‌ڤڕك وان ب ڕێڤه‌ دبه‌ت، يێ پاك ژ هه‌ر كێماسییه‌كا هه‌بت، زالێ كه‌س نـه‌شێتێ، يێ كاربنه‌جهـ د كار وكريارێن خۆ دا.
خودێ‌یه‌ يێ كو د ناڤ وان عه‌ره‌بێن نه‌خوانده‌ڤان وبێ كيتاب دا يێن چو شوينوارێن پێغه‌مبه‌رينییێ د ناڤ دا نه‌ماين، پێغه‌مبه‌ره‌ك ژ وان ب خۆ بۆ هه‌مى مرۆڤان هنارتى، قورئانێ بۆ وان دخوينت، ووان ژ هه‌مى بير وباوه‌رێن خراب وئه‌خلاقێ نه‌باش پاقژ دكه‌ت، وقورئانێ وسوننه‌تێ نيشا وان دده‌ت وهندى ئه‌و بوون ئه‌و به‌رى هاتنا وى د به‌رزه‌بوونه‌كا ئاشكه‌را دا بوون.
ووى ئه‌و بۆ هنده‌كێن دى ژى هنارتییه‌ ژ عه‌ره‌بان و ژ ملله‌تێن دى يێن هێشتا نه‌هاتين، پاشى دێ ئێن. وخودێ ب تنێ‌یه‌ يێ ل سه‌ر هه‌مى تشتان زال وكه‌س نه‌شێتێ، يێ كاربنه‌جهـ د گۆتن وكريارێن خۆ دا.
ئه‌ڤ هنارتنا پێغه‌مبه‌رى -سلاڤ لێ بن- بۆ عه‌ره‌بان وملله‌تێن دى، قه‌نجییه‌كه‌ ژ خودێ، ئه‌و وێ دده‌ته‌ وى يێ وى بڤێت ژ به‌نییێن خۆ، وئه‌و ب تنێ‌یه‌ يێ خودان قه‌نجى ودانا مه‌زن وبه‌رفره‌هـ.
مه‌ته‌لا وان جوهییان يێن فه‌رمان لێ هاتییه‌كرن كو كارى ب ته‌وراتێ بكه‌ن پاشى وان كار پێ نه‌كرى، وه‌كى مه‌ته‌لا كه‌رییه‌ كتێبان هل دگرت ونزانت چ تێدا هه‌يه‌، پيسه‌ مه‌ته‌له‌ بۆ وان يێن دره‌و ب ئايه‌تێن خودێ كرى، وچو مفا بۆ خۆ ژێ نه‌ديتى، وخودێ وى ملله‌تێ زۆردار ب هيدايه‌ت نائينت يێ پێ ل توخويبێن وى داناى، وبێ ئه‌مرییا وى كرى.
تو -ئه‌ى موحه‌ممه‌د- بێژه‌ وان يێن پێگيرى ب دينێ جوهياتییێ يێ هاتییه‌ ده‌ستێڤه‌دان كرى: ئه‌گه‌ر هوين -ژ دره‌و- بێژن كو د ناڤبه‌را هه‌مى مرۆڤان دا هوينن خۆشتڤییێن خودێ، پا دێ مرنێ بخوازن ئه‌گه‌ر هوين د ڤێ گۆتنا خۆ دا دڕاستگۆنه‌.
وئه‌ڤ جوهییه‌ قه‌ت داخوازا مرنێ ناكه‌ن؛ چونكى وان دنيا ژ ئاخره‌تێ خۆشتر دڤێت، وئه‌و دترسن خودێ وان عه‌زاب بده‌ت؛ ژ به‌ر كوفر وخرابییێن وان كرين. وخودێ ب زۆرداران يێ پڕزانايه‌، تشته‌ك ژ زۆردارییا وان ل وى به‌رزه‌ نابت.
تو بێژه‌: هندى ئه‌و مرنه‌ يا هوين ژێ دڕه‌ڤن چو ڕه‌ڤ ژێ نينن، وئه‌و هه‌ر دێ ب سه‌ر هه‌وه‌ دا ئێت ئه‌گه‌ر ڕۆژا هه‌وه‌ هات، پاشى ڕۆژا ڕابوونێ هوين دێ زڤڕنه‌ نك خودێ زانايێ ب هه‌ر تشته‌كێ نه‌به‌رچاڤ ويێ به‌رچاڤ، ڤێجا ئه‌و دێ بێژته‌ هه‌وه‌ كانێ هه‌وه‌ چ كرییه‌، وئه‌و دێ هه‌وه‌ سه‌را وى كارى جزا ده‌ت.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، ئه‌گه‌ر بانگهلدێرى ل ڕۆژا ئه‌ينییێ بۆ نڤێژێ بانگ دا، هوين بۆ گوهدانا خوتبێ وكرنا نڤێژێ له‌زێ بكه‌ن، وكڕين وفرۆتنێ وهه‌ر تشته‌كێ هه‌وه‌ موژيل بكه‌ت بهێلن، ئه‌ڤ كاره‌ يێ فه‌رمان پێ ل هه‌وه‌ هاتییه‌ كرن بۆ هه‌وه‌ چێتره‌؛ ژ به‌ر وێ خێر وگونه‌هـ ژێبرنا دێ گه‌هته‌ هه‌وه‌، ئه‌گه‌ر هوين مفايێ خۆ بزانن وێ چه‌ندێ بكه‌ن. وئه‌ڤ ئايه‌ته‌ ده‌ليله‌ كو واجبه‌ مرۆڤ بچته‌ نڤێژا ئه‌ينییێ وگوهدارییا خوتبێ بكه‌ت.
ڤێجا ئه‌گه‌ر هه‌وه‌ گوهدارییا خوتبێ كر، وهه‌وه‌ نڤێژ كر، هوين ل عه‌ردى به‌لاڤ ببن، وهوين ب كه‌دا خۆ داخوازا ڕزقى ژ خودێ بكه‌ن، وهوين د هه‌مى حالان دا گه‌له‌ك زكرێ خودێ بكه‌ن؛ دا به‌لكى هوين خێرا دنيايێ وئاخره‌تێ ب ده‌ست خۆ بێخن.
وئه‌گه‌ر هنده‌ك موسلمانان بازرگانییه‌ك يان هنده‌ك موژيلاهییا دنيايێ وخه‌ملا وێ ديت ئه‌و دێ قه‌ست كه‌نێ، ودێ ته‌ -ئه‌ى موحه‌ممه‌د- ڕاوه‌سـتاى ل سه‌ر منبه‌رێ هێلن، تو -ئه‌ى موحه‌ممه‌د- بێژه‌ وان: ئه‌و خێر وخۆشییا ل نك خودێ هه‌ى ژ وێ موژيلاهى وبازرگانییێ ب مفاتره‌، وخودێ -ب تنێ- چێترينێ ڕزقده‌هانه‌، ڤێجا هوين ڕزقى ژ وى بخوازن، و ب گوهدارییا ئه‌مرێ وى هوين خێرا دنيايێ وئاخره‌تێ بخوازن.
ئه‌گه‌ر دوڕوى هاتنه‌ ديوانا ته ‌-ئه‌ى موحه‌ممه‌د- ب ئه‌زمانێ خۆ دبێژن: ئه‌م شاهده‌يیێ دده‌ين كو تو پێغه‌مبه‌رێ خودێ‌یى، وخودێ دزانت كو تو پێغه‌مبه‌رێ وییى، وخودێ شاهده‌يیێ دده‌ت كو دوڕوى د ڤێ شاهده‌يیا خۆ دا يا ئه‌و بۆ ته‌ ئاشكه‌را دكه‌ن، وسويندێ ل سه‌ر دخۆن ددره‌وينن.
هه‌ما دوڕوى وان سويندێن خۆ يێن ئه‌و دخۆن بۆ خۆ دكه‌نه‌ په‌رژان د ناڤبه‌را خۆ ولێگرتن وعه‌زابێ دا، ووان خۆ وخه‌لكى ژى ژ ڕێكا خودێ يا ڕاست پاشڤه‌لێدان، هندى ئه‌و بوون پيسه‌ كاربوو وان كرى.
چونكى وان ب سه‌ر ڤه‌ باوه‌رى ئينا، و د دل دا ئه‌و دكافر بوون، ڤێجا ژ به‌ر كافرییا وان خودێ خه‌تم ل سه‌ر دلێن وان دا، له‌و ئێدى ئه‌و تێ ناگه‌هن كانێ مفايێ وان د چ دايه‌.
وئه‌گه‌ر تو به‌رێ خۆ بده‌يه‌ ڤان دوڕوییان سه‌روبه‌رێ وان دێ يێ ب دلێ ته‌ بت، وئه‌گه‌ر ئه‌و باخڤن تو دێ گوهـ ده‌يه‌ ئاخفتنا وان؛ چونكى ئه‌و بۆ ئاخفتنێ دڕه‌هوانن، وئه‌و ژ به‌ر دلێن وان يێن ڤالا ژ باوه‌رییێ، وسه‌رێن وان يێن ڤالا ژ زانين وتێگه‌هشتنێ وه‌كى وان ده‌پانه‌ يێن بۆ ديوارى هاتينه‌ پالدان، ئه‌و دارێن چو ژين تێدا نه‌، ئه‌و هزر دكه‌ن هه‌ر ده‌نگه‌كێ بلند ل سه‌ر وانه‌ وبۆ وان يێ خرابه‌؛ چونكى ئه‌و ڕاستییا خۆ دزانن، وهندى ئه‌و دترسينۆكن، و ژ به‌ر وێ سه‌هما دلێن وان تژى كرى، ئه‌ون يێن گه‌له‌ك دوژمناتییا ته‌ وخودان باوه‌ران كرى، ڤێجا يێ ژێ هشياربه‌، خودێ وان شه‌رمزار بكه‌ت و ژ ڕه‌حما خۆ بێ بار بكه‌ت، چاوا ئه‌و به‌رێ خۆ ژ حه‌قییێ وه‌ردگێڕن وقه‌ستا دوڕوياتییێ وسه‌رداچوونێ دكه‌ن؟
وئه‌گه‌ر بۆ ڤان دوڕوییان هاته‌ گۆتن: هوين ب تۆبه‌كرن ڤه‌ وه‌رن وداخوازا لێبۆرينێ بكه‌ن ژ به‌ر وان گۆتنێن خراب يێن هه‌وه‌ كرين، دا پێغه‌مبه‌رێ خودێ ژى داخوازا لێبۆرينێ بۆ هه‌وه‌ ژ خودايێ خۆ بكه‌ت، ئه‌و بۆ خۆمه‌زنكرن وتڕانه‌ سه‌رێ خۆ دێ هژينن، وتو -ئه‌ى موحه‌ممه‌د- دێ وان بينى ئه‌و دێ پشت دده‌نه‌ ته‌، وئه‌و خۆ ژ وێ مه‌زنتر دبينن يا ژ وان دئێته‌ داخوازكرن.
ل به‌ر ڤان دوڕوییان وه‌كى يه‌كه‌ چ تو -ئه‌ى موحه‌ممه‌د- داخوازا ژێبرنا گونه‌هان بۆ وان ژ خودێ بكه‌ى يان نه‌كه‌ى، هندى خودێ‌یه‌ قه‌ت ل گونه‌هێن وان نابۆرت؛ چونكى ئه‌و ل سه‌ر وان گونه‌هان دڕژدن و د كوفرا خۆ دا دبه‌رده‌وامن. هندى خودێ‌یه‌ به‌رێ وى ملله‌تى ناده‌ته‌ باوه‌رییێ يێ كوفرێ ب وى بكه‌ت، و ژ بن ئه‌مرێ وى ده‌ركه‌ڤت.
ئه‌ڤ دوڕوییه‌نه‌ يێن دبێژنه‌ خه‌لكێ (مه‌دينێ): هوين مالی ل سه‌ر هه‌ڤالێن موحه‌ممه‌دى يێن مشه‌خت بووين خه‌رج نه‌كه‌ن دا ئه‌و ژ دۆرێن وى ڤه‌ڕه‌ڤن. وگه‌نجينه‌يێن عه‌سمانان وعه‌ردى وڕزق هه‌مى يێ خودێ‌یه‌، ئه‌و وى دده‌ته‌ هه‌چییێ وى بڤێت و ل به‌ر وى دگرت يێ وى بڤێت، به‌لێ دوڕوى د وێ چه‌ندێ ناگه‌هن.
ئه‌و دوڕوى دبێژن: ئه‌گه‌ر ئه‌م زڤڕينه‌ (مه‌دينێ) ده‌سته‌كا سه‌رفه‌راز ژ مه‌ دێ ده‌سته‌كا خودان باوه‌رێن ڕه‌زيل ده‌رێخت، وسه‌رفه‌رازى يا خودێ وپێغه‌مبه‌رێ وییه‌، ويا وانه‌ يێن باوه‌رى ب خودێ وپێغه‌مبه‌رێ وى هه‌ى نه‌ يا كه‌سێ دییه‌، به‌لێ دوڕوى ژ به‌ر بێ فامییا خۆ يا مه‌زن وێ چه‌ندێ نزانن.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، بلا مالێ هه‌وه‌ وعه‌يالێ هه‌وه‌ هه‌وه‌ ژ په‌رستنا خودێ وگوهدارییا وى موژيل نه‌كه‌ت، وهه‌چییێ مال وعه‌يالێ وى وى ژ وێ چه‌ندێ موژيل بكه‌ت، ئه‌و ئه‌ون يێن چو بار ژ دلۆڤانییا خودێ بۆ وان نه‌هه‌ى.
وهوين -گه‌لی خودان باوه‌ران- هنده‌كێ ژ وى ڕزقێ مه‌ دايه‌ هه‌وه‌ د ڕێكێن خێرێ دا خه‌رج بكه‌ن، وله‌زێ ل وێ چه‌ندێ بكه‌ن به‌رى مرن بگه‌هته‌ يه‌ك ژ هه‌وه‌، وئه‌و نيشانێن وێ ببينت، ڤێجا ب په‌شێمانى ڤه‌ بێژت: خودايێ من ئه‌گه‌ر ده‌مه‌كى ته‌ ئه‌ز هێلابام، وپيچه‌كێ ته‌ مرنا من پاشڤه‌بربا، ئه‌ز دا خێران ژ مالێ خۆ ده‌م، ودا بمه‌ ژ مرۆڤێن چاك وته‌قوادار.
وخودێ مرنا نه‌فسه‌كێ پاشڤه‌نابه‌ت ئه‌گه‌ر ده‌مێ وێ هات، وژییێ وێ خلاس بوو، وخودێ ب وى كارێ هوين دكه‌ن يێ شاره‌زايه‌ چ باشى بت چ خرابى، وئه‌و دێ هه‌وه‌ سه‌را وى كارى جزا ده‌ت.
هه‌ر تشته‌كێ ل عه‌سمانان وهه‌ر تشته‌كێ ل عه‌ردى خودێ ژ هه‌ر تشته‌كێ نه‌ بابه‌تى وى بت پاك دكه‌ت، مافێ ته‌صه‌رفێ د هه‌ر تشته‌كى دا يێ وییه‌، ومه‌دح وسوپاسییا باش بۆ وییه‌، وئه‌و ل سه‌ر هه‌ر تشته‌كى يێ خودان شيانه‌.
خودێ‌یه‌ يێ هوين ژ چونه‌يێ ئافراندين، ڤێجا هنده‌ك ژ هه‌وه‌ كوفرێ ب خوداينییا وى دكه‌ن، وهنده‌ك ژ هه‌وه‌ باوه‌رییێ ب وى دئينن، وئه‌و ب كريارێن هه‌وه‌ يێ بينه‌ره‌ تشته‌ك ژێ ل وى به‌رزه‌ نابت.
خودێ عه‌سمان وعه‌رد ب حكمه‌ته‌كا مه‌زن ئافراندينه‌، ووى هوين ب جوانترين وێنه‌يى كێشاينه‌، وزڤڕينا هه‌وه‌ ل ڕۆژا قيامه‌تێ بۆ نك وییه‌، ڤێجا ئه‌و جزايێ هه‌ر يه‌كى ل دويڤ كارێ وى دده‌تێ.
ئه‌و هه‌ر تشته‌كێ ل عه‌سمانان وعه‌ردى دزانت، وئه‌و دزانت كانێ هوين -گه‌لی  مرۆڤان- چ ڤه‌دشێرن و چ ئاشكه‌را دكه‌ن. وخودێ ب وى تشتێ د سنگان دا ڤه‌دشارتى يێ پڕزانايه‌.
ئه‌رێ ما بۆ هـه‌وه‌ -گه‌لی بوتپه‌رێسان- به‌حسێ وان نه‌هاتییه‌كرن يێن كافر بووين ژ وان ملله‌تێن به‌رى هه‌وه‌ بۆرين، ده‌مێ دويماهییا خراب يا كوفرا وان ويا كريارێن وان د دنيايێ دا گه‌هشتییه‌ وان، و ل ئاخره‌تێ عه‌زابه‌كا ب ئێش ونه‌خۆش بۆ وان هه‌يه‌.
ئه‌وا هه‌ يا د دنيايێ دا ب سه‌رێ وان هاتى، وئه‌وا دێ ل ئاخره‌تێ ب سه‌رێ وان ئێت؛ ژ به‌ر هندێیه‌ چونكى ده‌مێ پێغه‌مبه‌رێن خودێ ب ئايه‌تێن ئاشكه‌را ڤه‌ بۆ وان دهاتن، وان دگۆت: ئه‌رێ هنده‌ك مرۆڤێن وه‌كى مه‌ ڕێكێ نيشا مه‌ دده‌ن؟ ڤێجا وان كوفر ب خودێ كر وباوه‌رى ب پێغه‌مبه‌رێن وى نه‌ئينا، وپشت دا حه‌قییێ وقه‌بويل نه‌كر. وخودێ يێ بێ منه‌ته‌، وخودێ يێ ده‌وله‌مه‌نده‌، زه‌نگينى هه‌مى يا وییه‌، د گۆتن وكريار وسالۆخه‌تێن خۆ دا ئه‌و يێ هێژايى مه‌دح وسوپاسییانه‌، سه‌رداچوونا وان چو زيانێ ناگه‌هينته‌ وى.
ئه‌وێن كوفر ب خودێ كرى ژ دره‌و گۆتن: پشتى مرنێ ئه‌م ژ گۆڕان نائێينه‌ ڕاكرن، تو -ئه‌ى موحه‌ممه‌د- بێژه‌ وان: به‌لێ ئه‌ز ب خودايێ خۆ كه‌مه‌ هوين دێ زێندى بن ودێ ژ گۆڕان ئێنه‌ ڕاكرن، پاشى به‌حسێ وى كارى دێ بۆ هه‌وه‌ ئێته‌كرن يێ هه‌وه‌ د دنيايێ كرى، وئه‌و چه‌نده‌ ل سه‌ر خودێ يا ب ساناهییه‌.
ڤێجا هوين -گه‌لی بوتپه‌رێسان- باوه‌رییێ ب خودێ وپێغه‌مبه‌رێ وى بينن، و ب دويڤ وێ قورئانێ بكه‌ڤن يا وى بۆ پێغه‌مبه‌رێ خۆ ئينايه‌ خوارێ، وخودێ ب وى كارێ هوين دكه‌ن يێ شاره‌زايه‌، چو ژ گۆتن وكريارێن هه‌وه‌ ل وى به‌رزه‌ نابن، وئه‌و دێ هه‌وه‌ سه‌را وان جزا ده‌ت.
هوين ڕۆژا حه‌شرێ ل بيرا خۆ بينن ئه‌و ڕۆژا خودێ هه‌مى مرۆڤان تێدا كۆم دكه‌ت يێن پێشییێ ويێن پاشییێ، ئه‌و ڕۆژ ئه‌وه‌ يا زيانا جه‌هنه‌مییان تێدا ئاشكه‌را دبت؛ چونكى وان گوهدارییا خودێ هێلا بوو. وهه‌چییێ باوه‌رییێ ب خودێ بينت وگوهدارییا وى بكه‌ت، ئه‌و دێ گونه‌هێن وى بۆ وى ژێ به‌ت، ودێ وى كه‌ته‌ د وان به‌حه‌شتان دا يێن ڕويبار د بن قه‌سرێن وان دا دچن، هه‌ر وهه‌ر ئه‌و دێ تێدا مينن، ئه‌و هه‌رمانا د به‌حه‌شتان دا سه‌ركه‌فتنا مه‌زنه‌ يا چو سه‌ركه‌فتن د دويڤ دا نه‌هه‌ين.
وئه‌وێن كوفر ب خودێ كرى وباوه‌رى ب وان موعجزه‌يان نه‌ئيناى يێن وى داينه‌ پێغه‌مبه‌رێن خۆ، ئه‌و خه‌لكێ ئاگرينه‌ هه‌ر وهه‌ر دێ تێدا مينن، وپيسه‌ جهه‌ يێ ئه‌و لێ زڤڕين، كو جه‌هنه‌مه‌.
ئاتافه‌ك ب سه‌رێ يه‌كى نه‌هاتییه‌ ئه‌گه‌ر ب ئاناهییا خودێ وقه‌ده‌را وى نه‌بت. وهه‌چییێ باوه‌رییێ ب خودێ بينت ئه‌و دێ دلێ وى ب هيدايه‌ت ئينت ڤێجا ئه‌و دێ ب قه‌ده‌را وى ڕازى بت وخۆ ته‌سليمى ئه‌مرێ وى كه‌ت. وخودێ ب هه‌ر تشته‌كى يێ پڕزانايه‌، تشته‌ك ژێ ل وى به‌رزه‌ نابت.
وهوين -گه‌لی مرۆڤان- گوهدارییا ئه‌مرێ خودێ بكه‌ن، وگوهدارییا پێغه‌مبه‌رى -سلاڤ لێ بن- د وى تشتى دا بكه‌ن يێ ئه‌و پێ ژ نك خودايێ خۆ هاتى، ڤێجا ئه‌گه‌ر هه‌وه‌ پشتدا گوهدارییا خودێ وپێغه‌مبه‌رێ وى، پشت دانا هه‌وه‌ چو زيانێ ناگه‌هينته‌ پێغه‌مبه‌رێ مه‌، وهه‌ما يا ل سه‌ر وى ئه‌وه‌ ئه‌و ئاشكه‌را وێ په‌يامێ بگه‌هينته‌ هه‌وه‌ يا ئه‌و پێ هاتییه‌ هنارتن.
خودێ يێ ب تنێ‌یه‌ چو خودايێن ڕاست ژ وى پێڤه‌تر نينن، وخودان باوه‌ر د هه‌مى كارێن خۆ دا بلا خۆ بهێلنه‌ ب هيڤییا خودێ ڤه‌.
ئه‌ى ئه‌وێن باوه‌رى ب خودێ وپێغه‌مبه‌رێ وى ئيناى، ژ ژن وزارۆكێن هه‌وه‌ دوژمن بۆ هه‌وه‌ هه‌نه‌ به‌رێ هه‌وه‌ ژ ڕێكا خودێ وه‌ردگێڕن، وهه‌وه‌ ژ گوهدارییا وى دده‌نه‌ پاش، ڤێجا هوين ژ وان دهشيار بن، وگوهدارییا وان نه‌كه‌ن، وئه‌گه‌ر هوين ل خه‌له‌تییێن وان ببۆرن وپشت بده‌نێ، و ل وان ڤه‌شێرن، هندى خودێ‌یه‌ باش گونه‌هـ ژێبرێ دلۆڤانكاره‌، ئه‌و دێ گونه‌هێن هه‌وه‌ ژێ به‌ت؛ چونكى لێبۆرينا وى يا مه‌زنه‌، ودلۆڤانییا وى يا به‌رفره‌هه‌.
هه‌ما مال وزارۆكێن هه‌وه‌ به‌لا وجه‌ڕباندنن بۆ هـه‌وه‌. وخـێره‌كـا مه‌زن ل نك خودێ بۆ وى هه‌يه‌ يێ گوهدارییا وى بكه‌ت، وحه‌قێ وى ژ مالێ خۆ ده‌ربێخت.
ڤێجا هوين -گه‌لی خودان باوه‌ران- ل دويڤ شيانا خۆ ته‌قوا خودێ بكه‌ن، وباش گوهدارییا پێغه‌مبه‌رێ خودێ -سلاڤ لێ بن- بكه‌ن، وپێگيرییێ ب فه‌رمانێن وى بكه‌ن، و ژ وى ڕزقێ خودێ دايه‌ هه‌وه‌ هوين مالی خه‌رج بكه‌ن ئه‌و بۆ هه‌وه‌ ب خێرتره‌. وهه‌چییێ ژ چڕيكییێ ونه‌دانا مالی بێته‌ پاراستـن، ئه‌و ئه‌ون يێن هه‌مى خێرێ ب ده‌ست خۆ ڤه‌ دئينن، و ب مراد دكه‌ڤن.
ئه‌گه‌ر هوين ب دله‌كێ پاقژ وساخله‌م مالێ خۆ د ڕێكا خودێ دا خه‌رج بكه‌ن، خودێ خێرا وى تشتێ هه‌وه‌ خه‌رج كرى دێ بۆ هه‌وه‌ زێده‌ كه‌ت، وئه‌و دێ گونه‌هێن هه‌وه‌ بۆ هه‌وه‌ ژێ به‌ت. وخودێ پڕشوكردارێ وانه‌ يێن مالی خه‌رج دكه‌ن جزايه‌كێ باش دده‌ته‌ وان، يێ ئارامه‌ له‌زێ د عه‌زابدانا وان دا ناكه‌ت يێن بێ ئه‌مرییا وى دكه‌ن.
وئه‌و يێ زانايه‌ ب تشتێ نه‌ به‌رچاڤ و ب تشتێ به‌رچاڤ، يێ زاله‌ كه‌س وى بێزار ناكه‌ت، د گۆتن وكريارێن خۆ دا يێ كاربنه‌جهه‌.
ئه‌ى پێغه‌مبه‌ر ئه‌گه‌ر ته‌ وخودان باوه‌ران ڤيا هوين ژنێن خۆ به‌رده‌ن هوين ل ده‌مێ پاقژییێ -وبه‌رى چوونا نك وان- وان به‌رده‌ن، وهوين ده‌مێ عددان بهژمێرن؛ دا هوين ده‌مێ زڤڕاندنێ بزانن ئه‌گه‌ر هات وهه‌وه‌ ڤيا وان بزڤڕينن، وهوين ژ خودێ خودايێ خۆ بترسن، هوين ژنێن به‌رداى ژ وان خانییان ده‌رنه‌ئێخن يێن ئه‌و لێ دئاكنجى حه‌تا عدده‌ێن وان خلاس نه‌بن، وعدده‌ سێ ژڤانێن بێ نڤێژیێنه‌، ئه‌و ژن تێ نه‌بن يێن بچويك ويێن ژ عوزران كه‌فتين ويێن ب حه‌مله‌، وبۆ وان چێ نابت ئه‌و ژى ژ وان خانییان ده‌ركه‌ڤن، هنگى تێ نه‌بت ئه‌گه‌ر ئه‌و كرێتییه‌كا ئاشكه‌را بكه‌ن، وئه‌و ئه‌حكام يێن خودێنه‌ وى ئه‌و بۆ به‌نییێن خۆ داناينه‌، وهه‌چییێ پێ ل توخويبێن خودێ بدانت ئه‌و وى زۆردارى ل نه‌فسا خۆ كر، وبه‌رێ وێ دا هـيـلاكێ. تــو -ئه‌ى ئه‌وێ ته‌ ژن به‌رداى- نزانى: به‌لكى خودێ پشتى وێ به‌ردانێ تشته‌كى بكه‌ت ل سه‌ر هزرا ته‌ نه‌بت ڤێجا تو ژنكا خۆ بزڤڕينییه‌ ڤه‌.
ڤێجا ئه‌گه‌ر ئه‌و ژنێن هه‌وه‌ به‌رداين گه‌هشتنه‌ دويماهییا عددێن خۆ هوين ب جوانى وجامێرى وان بزڤڕينن، وخه‌رجییێ وان بده‌نێ، يان ژى هوين حه‌قێ وان بده‌نێ ووان به‌رده‌ن، بێى كو هوين زيانێ بگه‌هيننێ، وهوين دو زه‌لامێن خۆ يێن عادل ل سه‌ر زڤڕاندنێ يان به‌ردانێ بكه‌نه‌ شاهد، وهوين -گه‌لی شاهدان- بۆ خودێ نه‌ بۆ چو تشتێ دى شاهده‌يیێ بده‌ن، ئه‌ڤا خودێ فه‌رمان پێ ل هه‌وه‌ كرى ئه‌و مفاى ژێ دبينت يێ باوه‌رى ب خودێ وڕۆژا دويماهییێ ئيناى. وهه‌چییێ ژ خودێ بترست وكارى ب فه‌رمانا وى بكه‌ت، هه‌ر ته‌نگاڤییه‌كا هه‌بت خودێ دێ وى ژێ ده‌رێخت.
و ژ ڕێكه‌كا ئه‌و چو هزرێ بۆ نه‌كه‌ت دێ ده‌رگه‌هێن ڕزقى بۆ وى ڤه‌كه‌ت. وهه‌چییێ خۆ بهێلته‌ ب هيڤییا خودێ ڤه‌ ئه‌و تێرا وى هه‌يه‌ كو خه‌مێن وى نه‌هێلت. هندى خودێ‌یه‌ فه‌رمانا خۆ پێك دئينت، چو ژ ده‌ست وى ده‌رناكه‌ڤت، وچو كار وى بێزار ناكه‌ن، خودێ بۆ هه‌ر تشته‌كى ده‌مه‌ك دانايه‌ ئه‌و دگه‌هتێ، وقه‌ده‌رك بۆ دانايه‌ ئه‌و ژێ ده‌رباز نابت.
وئه‌و ژنێن به‌رداى يێن ژ به‌ر ژییێ خۆ يێ مه‌زن ژ بێ نڤێژییان بێ هيڤى بووين، ئه‌گه‌ر هوين تێدا كه‌فتنه‌ گومانێ وهه‌وه‌ نه‌زانى حوكمێ وان چيه‌؟ عددێن وان سێ مه‌هن، وئه‌وێن بچويك يێن هێشتا نه‌كه‌فتينه‌ بێ نڤێژییێ، عددێن وان ژى سێ مه‌هن. وئه‌و ژنێن ب حه‌مله‌ عددتێن وان ئه‌وه‌ ئه‌و حه‌ملێ خۆ بدانن. وهه‌چییێ ژ خودێ بترست وفه‌رمانێن وى ب جهـ بينت، ئه‌و ل دنيايێ وئاخره‌تێ كارێ وى بۆ وى دێ ب ساناهى ئێخت.
ئه‌ڤا هاتییه‌ گۆتن ژ مه‌سه‌لا به‌ردانا ژنان وعددێن وان فه‌رمانا خودێ‌یه‌ يا وى بۆ هه‌وه‌ -گه‌لی مرۆڤان- ئينايه‌ خوارێ؛ دا هوين كارى پێ بكه‌ن. وهه‌چییێ ژ خودێ بترست وته‌قوا وى بكه‌ت وخۆ ژ بێ ئه‌مرییا وى بده‌ته‌ پاش، وفه‌رمانێن وى ب جهـ بينت، ئه‌و دێ گونه‌هێن وى ژێ به‌ت، وخێرا وى ل ئاخره‌تێ مه‌زن كه‌ت، ووى به‌ته‌ به‌حه‌شتێ.
هوين ژنێن خۆ يێن به‌رداى ل ده‌مێ عددێن وان ل دويڤ شيانێن خۆ ل هنده‌ك جهێن وه‌كى جهێن خۆ ئاكنجى بكه‌ن، وچو زيانێ نه‌گه‌هيننه‌ وان؛ دا د خانى دا ل سه‌ر وان به‌رته‌نگ بكه‌ن، وئه‌گه‌ر ئه‌و ژنێن هه‌وه‌ به‌رداين ب حه‌مله‌ بن، هوين ل ده‌مێ عدده‌ى خه‌رجییێ وان بده‌نێ حه‌تا ئه‌و حه‌ملێ خۆ بدانن، ڤێجا ئه‌گه‌ر وان ب پاره‌ شير دا زارۆكێن خۆ ژ هه‌وه‌، هوين پارێ وان ب دورستى بده‌نێ، وهنده‌ك ژ هه‌وه‌ بلا فه‌رمانێ ب قه‌نجییێ ل يه‌ك ودو بكه‌ن، وئه‌گه‌ر هوين ل سه‌ر هندێ پێك نه‌هاتن كو دايك شيرى بده‌ته‌ زارۆكى، ل سه‌ر بابێیه‌ كو ژنكه‌كا دى بۆ وى بگرت دا شيرى بده‌تێ.
زه‌لام بلا ل دويڤ وى ڕزقێ خودێ دايێ خه‌رجییێ بده‌ته‌ ژنا خۆ يا وى به‌رداى، وبلا مالی بده‌ته‌ زارۆكێ خۆ ژى ئه‌گه‌ر به‌ر ده‌ستێ وى يێ فره‌هـ بت، وئه‌وێ ڕزق ل سه‌ر هاتییه‌ به‌رته‌نگ كرن كو مرۆڤێ فه‌قيره‌ بلا ئه‌و ژى ل دويڤ شيانا خۆ خه‌رجى بده‌ت، داخوازا هندێ ژ فه‌قيرى نائێته‌كرن هندى ژ زه‌نگينى دئێته‌كرن، پشتى نه‌خۆشییێ وته‌نگاڤییێ خودێ دێ كه‌ته‌ خۆشى وبه‌رفره‌هى.
وگه‌له‌ك گوندان خه‌لكێ وان بێ ئه‌مرییا خودێ وپێغه‌مبه‌رێ وى كربوو وزێده‌ ب ناڤ كوفر وسه‌رداچوونێ ڤه‌ چووبوون، ڤێجا مه‌ حسێبه‌كا دژوار سه‌را كريارێن وان د گه‌ل وان كر، و ب عه‌زابه‌كا مه‌زن وكرێت مه‌ ئه‌و عه‌زابدان.
ڤێجا وان تام كره‌ دويماهییا خراب يا كوفر وسه‌رداچوونا خۆ، ودويماهییا كوفرا وان تێچوون وزيانا مه‌زن بوو.
خودێ عه‌زابه‌كا دژوار بۆ ڤان ملله‌تێن سه‌رداچووين وبێ ئه‌مرییا وى وپێغه‌مبه‌رێ وى كرى ئاماده‌ كربوو، ڤێجا هوين ته‌قوا خودێ بكه‌ن و ژ غه‌زه‌با وى بترسن گه‌لی خودان عه‌قلان يێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى. ب ڕاستى خودێ بيرئينانه‌ك بۆ هه‌وه ‌-گه‌لی خودان باوه‌ران- ئينا خوارێ بيرا هه‌وه‌ پێ بێته‌ ڤه‌، وهه‌وه‌ ل بارا هه‌وه‌ ژ باوه‌رییێ وگوهدانێ ئاگه‌هدار بكه‌ت.
وئه‌ڤ بيرئينانه‌ ئه‌و پێغه‌مبه‌ره‌ يێ وان ئايه‌تێن خودێ بۆ هه‌وه‌ بخوينت يێن حه‌قییێ ئاشكه‌را دكه‌ن؛ دا ئه‌و وان يێن باوه‌رى ب خودێ وپێغه‌مبه‌رێ وى ئيناى، وكار ب ئه‌مر وفه‌رمانا وى كرى ژ تارییێن كوفرێ ده‌ربێخته‌ ڕۆناهییا باوه‌رییێ، وهه‌چییێ باوه‌رییێ ب خودێ بينت وكاره‌كێ چاك بكه‌ت، ئه‌و دێ وى كه‌ته‌ د وان به‌حه‌شتان دا يێن ڕويبار د بن دار وبارێن وان دا دچن، هه‌روهه‌ر دێ تێدا مينن، ب ڕاستى خودێ ڕزقه‌كێ باش د به‌حه‌شتێ دا يێ دايه‌ مرۆڤێ چاك.
خودێ ب تنێ‌یه‌ يێ حه‌فت عه‌سمان ئافراندين، و ژ عه‌ردى ژى حه‌فت ئافراندين، ووى فه‌رمان ب وێ ئينايه‌ خوارێ يا وى بۆ پێغه‌مبه‌رێن خۆ هنارتى و ب وێ يا ئه‌و د ناڤبه‌را عه‌سمانان وعه‌ردى دا خه‌لكى پێ ب ڕێڤه‌ دبه‌ت؛ دا هوين -گه‌لی مرۆڤان- بزانن كو خودێ ل سه‌ر هه‌ر تشته‌كى يێ خودان شيانه‌ چو تشت ل به‌ر وى ئاسێ نابت، وكو خودێ ب زانينێ دۆر ل هه‌ر تشته‌كى گرتییه‌، ڤێجا تشته‌ك ژ بن زانين وشيانا وى ده‌رناكه‌ڤت.
ئه‌ى پێغه‌مبه‌ر بۆچى تو وى تشتێ خودێ بۆ ته‌ حه‌لالكرى ل سه‌ر خۆ حه‌رام دكه‌ى؟ تو دخوازى ژنكێن ته‌ ژ ته‌ ڕازى ببن؟ وخودێ باش گونه‌هـ ژێبره‌ بۆ ته‌، ويێ دلۆڤانكاره‌ ب ته‌.
گه‌لی خودان باوه‌ران خودێ كفاره‌تا سويندێ بۆ وى دانايه‌ يێ بڤێت سويندا خۆ بشكێنت، وئه‌ڤ كفاره‌ته‌ ئه‌ڤه‌يه‌: ئه‌و خوارنێ بده‌ته‌ ده‌هـ فه‌قيران، يان جلكى بده‌ته‌ وان، يان عه‌بده‌كى ئازا بكه‌ت، ويێ نه‌شێت چو ژ ڤان هه‌ر سییان بكه‌ت دێ سێ ڕۆژییان گرت. وخودێ سه‌ركارێ هه‌وه‌يه‌ وئه‌وه‌ هه‌وه‌ ب سه‌ردئێخت، وئه‌و يێ پڕزانايه‌ ب وى تشتێ ب كێر هه‌وه‌ بێت له‌و ئه‌و وى بۆ هه‌وه‌ دكه‌ته‌ شريعه‌ت، د كار وگۆتنێن خۆ دا يێ كاربنه‌جهه‌.
وده‌مێ پێغه‌مبه‌رى گۆتنه‌ك ب نه‌په‌نى ڤه‌ گه‌هاندییه‌ ژنكا خۆ حه‌فصايێ -خودێ ژێ ڕازى بت-، ڤێجا ده‌مێ وێ ئه‌و گۆتن بۆ عائيشايێ -خودێ ژێ ڕازى بت- گۆتى، وخودێ ئه‌و ئاگه‌هداركرى كو وێ سررا وى ئاشكه‌راكرییه‌، وى هنده‌ك ژ وێ گۆتنا عائيشايێ گۆتییێ بۆ حه‌فصايێ گۆت، وهنده‌ك هێلا بۆ نه‌گۆت، ڤێجا ده‌مێ وى ئه‌و ئاگه‌هدار كرى كو وى يێ زانى كو وێ سررا وى يا ئاشكه‌راكرى، حه‌فصايێ گۆتێ: كێ ئه‌ڤه‌ بۆ ته‌ گۆتییه‌؟ وى گۆت: خودايێ پڕزانا وشاره‌زا، يێ چو تشت ل به‌ر وى نه‌ئێنه‌ ڤه‌شارتن، يێ گۆتییه‌ من.
ئه‌گه‌ر هوين هه‌ردو (حه‌فصا وعائيشا) ل خۆ بزڤڕن وتۆبه‌ بكه‌ن، ب ڕاستى هه‌وه‌ ئه‌و كرییه‌ يا پێتڤییه‌ تۆبه‌ ژێ بێته‌كرن ده‌مێ هه‌وه‌ دلێ خۆ برییه‌ وى تشتى يێ پێغه‌مبه‌رێ خودێ -سلاڤ لێ بن- نه‌ڤياى، كو سررا وى به‌لاڤ ببت، وهوين هاريكارییا يه‌ك ودو بكه‌ن ل سه‌ر وى تشتێ وى پێ نه‌خۆش، ڤێجا هندى خودێ‌یه‌ سه‌ركار وپشته‌ڤانێ وییه‌، وجبريل وچاكێن خودان باوه‌ران ژى، وفريشته‌ ژى پشتى خودێ پشته‌ڤان وهاريكارێن وينه‌ دژى هه‌ر كه‌سه‌كێ نه‌ياره‌تییا وى بكه‌ت ووى بێشينت.
ئه‌گه‌ر موحه‌ممه‌دى هوين -گه‌لی ژنكان- به‌ردان به‌لكى خودايێ وى هنده‌ك ژنێن دى بكه‌ته‌ ڕزقێ وى هه‌ر ده‌م ئه‌و د فه‌رمانا خودێ دا بن، وباوه‌رییێ ب خودێ وپێغه‌مبه‌رێ وى بينن، د عيباده‌تكه‌ر بن، ل وى تشتى بزڤڕن يێ خودێ دڤێت، وگه‌له‌ك په‌رستنا وى بكه‌ن، دڕۆژيگر بن، هنده‌ك بيژن بن، وهنده‌ك كچ بن.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، هوين خۆ وعه‌يالێ خۆ ب گوهدانا فه‌رمانا خودێ ژ وى ئاگرى بپارێزن يێ ب مرۆڤ وبه‌ران دئێته‌ هلكرن، هنده‌ك ملياكه‌تێن ب هێز وزڤر خه‌لكێ وى ئاگرى عه‌زاب دده‌ن، وئه‌و بێ ئه‌مرییا خودێ ناكه‌ن، ووى تشتى دكه‌ن يێ فه‌رمان پێ ل وان دئێته‌كرن.
وده‌مێ ئه‌وێن كوفر ب ته‌وحيدا خودێ كرى دچنه‌ ئاگرى بۆ وان دئێته‌ گۆتن: هوين ئه‌ڤرۆ چو هێجه‌تان بۆ خۆ نه‌گرن؛ چونكى هه‌ما ب وى تشتى هوين دێ ئێنه‌ جزادان يێ هه‌وه‌ د دنيايێ دا دكر.
ئه‌ى ئه‌وێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى، هوين ژ گونه‌هێن خۆ تۆبه‌ بكه‌ن تۆبه‌يه‌كا وه‌سا يا زڤڕينا ل گونه‌هێ د دويڤ دا نه‌بت، به‌لكى خودايێ هه‌وه‌ گونه‌هێن هه‌وه‌ ژێ ببه‌ت، وهه‌وه‌ بكه‌ته‌ د وان به‌حه‌شتان دا يێن ڕويبار د بن قه‌سرێن وان دا دچن، ڕۆژا خودێ پێغه‌مبه‌رى وئه‌وێن د گه‌ل وى باوه‌رى ئيناى شه‌رمزار ناكه‌ت، ووان عه‌زاب ناده‌ت، به‌لكى قه‌درێ وان بلند دكه‌ت، ڕۆناهییا وان ل به‌راهییا وان و ل ڕاستا وان دچت، ئه‌و دبێژن: خودايێ مه‌ تو ڕۆناهییا مه‌ بۆ مه‌ پێك بينه‌ حه‌تا ئه‌م ژ پرا صراطێ ده‌رباز دبين، ودچينه‌ به‌حه‌شتێ، وتو گونه‌هان بۆ مه‌ ڤه‌شێره‌، هندى تويى تو ل سه‌ر هه‌ر تشته‌كى يێ خودان شيانى.
ئه‌ى پێغه‌مبه‌ر تو جيهادا وان بكه‌ يێن كوفر ئاشكه‌راكرى، وتو ب شيرى شه‌ڕێ وان بكه‌، وتو ب دياركرنا ده‌ليلان جيهادێ د گه‌ل وان ژى بكه‌ يێن كوفر د دل دا ڤه‌شارتى، وتو دژوارى وزڤڕاتییێ د گه‌ل هه‌ر دو ده‌سته‌كان ب كار بينه‌، وجهێ وان يێ ئه‌و ل ئاخره‌تێ لێ دزڤڕن جه‌هنه‌مه‌، وپيسه‌ جهێ لێ زڤرينێیه‌ يێ ئه‌و دچنێ.
خودێ مه‌ته‌له‌ك ل سه‌ر حالێ ڤان كافران ئينا -كو ئه‌و تێكه‌لییا موسلمانان دكه‌ن وئه‌ڤ تێكه‌لییه‌ چو مفاى ناگه‌هينته‌ وان- ب حالێ ژنا پێغه‌مبه‌رێ خودێ نووحى، وژنا پێغه‌مبه‌رێ خودێ لووطى: ئه‌و هه‌ردو ژنێن دو به‌نییێن مه‌ يێن چاك بوون، ئينا وان خيانه‌ت د دينى دا ل وان كر، وهه‌ر دو كافر بوون، ڤێجا ڤان هه‌ر دو پێغه‌مبه‌ران چو مفا نه‌گه‌هانده‌ وان ده‌مێ عه‌زابا خودێ ب سه‌ر وان دا هاتى، وبۆ وان هه‌ر دو ژنكان هاته‌ گۆتن: هوين ژى د گه‌ل وان هه‌ڕن يێن دچنه‌ ئاگرى. وئه‌ڤه‌ ده‌ليله‌ كو مرۆڤاينییا پێغه‌مبه‌ر وچاكان چو مفاى ناگه‌هينته‌ مرۆڤى ئه‌گه‌ر كارێ مرۆڤى يێ خراب بت.
وخودێ مه‌ته‌له‌ك ل سه‌ر حالێ ڤان خودان باوه‌ران ئينا -يێن باوه‌رى ب خودێ ئيناى، وكو تێكه‌لییا وان د گه‌ل كافران چو زيانێ نگه‌هينته‌ وان- ب حالێ ژنا فيرعه‌ونى ئه‌وا ل نك دژوارترين كافرى، وئه‌وێ باوه‌رى ب خودێ هه‌بوو، ده‌مێ وێ گۆتى: خودايێ من تو خانییه‌كى بۆ من ل نك خۆ د به‌حه‌شتێ دا ئاڤاكه‌، وتو من ژ ده‌سهه‌لاتا فيرعه‌ونى، وكارێ وى يێ خراب ڕزگار بكه‌، وتو من ژ ملله‌تێ وى يێ زۆردار وعه‌زابا وان ڕزگار بكه‌.
وخودێ مه‌ته‌له‌ك بۆ خودان باوه‌ران ب مه‌ريه‌ما كچا عمرانى ئينا ئه‌وا خۆ ده‌همه‌ن پاقژكرى، وخۆ ژ كرێتییێ دايه‌ پاش، ڤێجا خودێ فه‌رمان ل جبريلی كر كو پف كه‌ته‌ د به‌ريكا كراسێ وێ دا، ڤێجا ب وێ ئه‌و ب عيساى -سلاڤ لێ بن- ب حه‌مله‌ كه‌فت، ووێ باوه‌رى ب په‌يڤێن خودايێ خۆ ئينا، وكار ب شريعه‌تێ وى كر، و ب وان كيتابێن وى بۆ پێغه‌مبه‌رێن خۆ ئيناينه‌ خوارێ، وئه‌و ژ وان بوو يێن گوهدارییا وى كرى.
خودێ ب ذات وكريار وسالۆخه‌تێن خۆ ڤه‌ يێ بلندتر ومه‌زنتر بت ژ هه‌ر كه‌سه‌كێ دى، وخێر وقه‌نجییێن وى ل سه‌ر خه‌لكى دمشه‌ بن، ئه‌وێ ملكێ دنيايێ وئاخره‌تێ د ده‌ستێ وى دا، حوكم وفه‌رمانا وى د وان دا ب جهـ دئێت، وئه‌و ل سه‌ر هه‌ر تشته‌كى يێ خودان شيانه‌. و ژ پالدانا ده‌ستى بۆ خودێ د ڤێ ئايه‌تێ دا دئێته‌ زانين كو ئه‌ڤه‌ سالۆخه‌ته‌كێ وى يێ ذاتییه‌.
ئه‌وێ مرن وژين داين؛ دا ئه‌و هه‌وه‌ -ئه‌ى گه‌لی مرۆڤان- بجه‌ڕبينت: كانێ كارێ كێ ژ هه‌وه‌ يێ باشتر وپاقژتره‌؟ وئه‌وه‌ زالێ چو تشت وى بێزار نه‌كه‌ت، يێ باش گونه‌هـ ژێبر بۆ وى يێ تۆبه‌ بكه‌ت ژ به‌نییێن وى.
ئه‌وێ حه‌فت عه‌سمان وه‌كى يه‌ك ، ل سه‌رێك ئافراندين، تو -ئه‌ى بينه‌ر- د ئافراندییێ خودايێ پڕدلۆڤان دا چو جوداهى يێن نه‌لێكهاتى نابينى، ڤێجا دوباره‌ تو به‌رێ خۆ بده‌ عه‌سمانى: ئــه‌رێ دێ ده‌رزه‌كــێ يان پـه‌قـه‌كـێ لێ بينى؟
پاشى جاره‌كێ ل دويڤ جاره‌كێ تو به‌رێ خۆ بدێ، چاڤێن ته‌ وه‌ستياى وشكه‌ستى دێ ل ته‌ زڤڕن وئه‌و نه‌شێن چو كێماسییان ژێ بيننه‌ده‌ر.
و ب ڕاستى مه‌ ئه‌و عه‌سمانێ نێزيك يێ ب چاڤ دئێته‌ ديتـن ب ستێرێن مه‌زن وگه‌ش خه‌ملاندییه‌، ومه‌ ئه‌و ستێر ل ده‌مێ دڕژيێن بۆ وان شه‌يتانێن دئێن دا گوهدارییێ بكه‌ن كرنه‌ ئاگر، ومه‌ ل ئاخره‌تێ عه‌زابا ئاگرێ هلكرى بۆ وان ئاماده‌ كرییه‌، ئه‌و تام دكه‌نه‌ گه‌رما وى.
وبۆ وان يێن كوفر ب خودايێ خۆ كرى عه‌زابا جه‌هنه‌مێ هه‌يه‌، وئه‌و پيسه‌ جهێ لێ زڤرينییه‌ بۆ وان.
ئه‌گه‌ر ئه‌ڤ كافره‌ د جه‌هنه‌مێ دا هاتنه‌ هاڤێتن دێ وان گوهـ ل ده‌نگه‌كێ دژوار وكرێت بت ژ جه‌هنه‌مێ دئێت، وئه‌و ب دژوارى دكه‌لت ودفويريێت.
نێزيكه‌ جه‌هنه‌م ژ دژوارییا كه‌ربا خۆ دا ل سه‌ر كافران پرت پرت ببت، هه‌ر جاره‌كا قۆله‌ك ژ مرۆڤان تێدا هاته‌ هاڤێتـن زه‌بانییێن وێ بۆ گه‌فكرن پسيارێ ژ وان دكه‌ن: ئه‌رێ ما د دنيايێ دا پێغه‌مبه‌ره‌ك بۆ هه‌وه‌ نه‌هاتبوو هه‌وه‌ ژ ڤێ عه‌زابێ بترسينت يا هوين تێدا؟
ئه‌و دێ به‌رسڤا وان ده‌ن وبێژن: به‌لێ ب ڕاستى پێغه‌مبه‌ره‌ك ژ نك خودێ بۆ مه‌ هاتبوو وئه‌م ترساند بووين، به‌لێ مه‌ ئه‌و دره‌وين ده‌رێخست، و د ده‌ر حه‌قا وان ئايه‌تان دا يێن ئه‌و بۆ مه‌ پێ هاتى مه‌ گۆت: خودێ تشته‌ك بۆ مرۆڤه‌كى نه‌ئينايه‌ خوارێ، هه‌ما هوين -گه‌لی پێغه‌مبه‌ران- د به‌رزه‌بوونه‌كا دوير ژ حه‌قییێ دانه‌.
ووان ئعتراف كر وگۆت: ئه‌گه‌ر مه‌ ب دورستى گوهدارى كربا، يان مه‌ هزرا خۆ د وى تشتى دا كربا يێ ئه‌م بۆ دهاتينه‌ گازيكرن، ئه‌م ژ جه‌هنه‌مییان نه‌ دبووين.
ڤێجا وان ئعتراف ب كوفر ودره‌وپێكرنا خۆ كر يا كو ئه‌و ژ به‌ر هێژاى عه‌زابا ئاگرى بووين، ڤێجا دويركرنا ژ ره‌حما خودێ بۆ خه‌لكێ ئاگرى بت.
هندى ئه‌ون يێن ژ خودايێ خۆ دترسن، وپه‌رستنا وى دكه‌ن، وده‌مێ خه‌لك وان نه‌بينن ئه‌و بێ ئه‌مرییا خودێ ناكه‌ن، وئه‌و ژ عه‌زابا ئاخره‌تێ دترسن هێشتا وان ئه‌و نه‌ديتى، لێبۆرينا ژ گونه‌هان بۆ وان ژ خودێ هه‌يه‌، وخێره‌كا مه‌زن كو به‌حه‌شته‌ بۆ وان هه‌يه‌.
وئه‌گه‌ر هوين گۆتنا خۆ ڤه‌شێرن يان ئاشكه‌را بكه‌ن، ل نك خودێ ئه‌و وه‌كى يه‌كه‌، هندى ئه‌وه‌ ئه‌و ب تشتێ د سنگان دا ڤه‌شارتى يێ پڕزانايه.
ئه‌رێ ما خودايێ ئافرانده‌ر ب چێكرییێن خۆ وكار وبارێ وان يێ زانا نينه‌؟ وئه‌و ب به‌نییێن خۆ وكريارێن وان هويربينێ شاره‌زايه‌؟
خودێ ب تنێ‌یه‌ يێ عه‌رد بۆ هه‌وه‌ ب ساناهى كرى كو هوين ل سه‌ر بژين وخۆ بگرن، ڤێجا هوين ل ڕه‌خ وڕوییێن عه‌ردى هه‌ڕن، و ژ وى ڕزقى بخۆن يێ خودێ دايه‌ هه‌وه‌، وڕابوونا هه‌وه‌ ژ گۆڕان بۆ حسێب وجزادانێ بۆ نك وى ب تنێ‌یه‌.
ئه‌رێ هوين -گه‌لی كافرێن (مه‌كه‌هێ)- پشت ڕاست بووينه‌ كو ئه‌و خودايێ ل عه‌سمانان عه‌ردى ب هه‌وه‌ ڤه‌ ببه‌ته‌ خوارێ، ڤێجا هنگى ئه‌و دێ ب هه‌وه‌ ڤه‌ هژيێت حه‌تا هوين دمرن؟
يان هوين پشت ڕاست بووينه‌ كو ئه‌وێ ل عه‌سمانان بايه‌كى ب سه‌ر هه‌وه‌ دا بينت خيشه‌به‌ركان ل هه‌وه‌ ببارينت، ڤێجا ده‌مێ هوين عه‌زابێ دبينن دێ زانن كانێ ترساندنا من بۆ هه‌وه‌ يا چاوا بوويه‌؟ وئه‌ڤ ئايه‌ته‌ بلندییێ بۆ خودێ بنه‌جهـ دكه‌ت، ب ڕه‌نگه‌كێ هێژاى وى بت.
و ب ڕاستى ئه‌وێن بـه‌رى كافرێن (مه‌كه‌هێ) ژى دره‌و ب پێغه‌مبه‌رێن خۆ كربوو، ڤێجا جزادانا من بۆ وان يا چاوا بوو؟
ئه‌رێ ما ئه‌ڤ كافره‌ بێ ئاگه‌هـ ماينه‌، وبه‌رێ خۆ نا ده‌نه‌ ته‌يران ل هنداڤى خۆ، ده‌مێ دفڕن چه‌نگێن خۆ ڤه‌دكه‌ن، وهنده‌ك جاران دگرن و ب ته‌نشتێن خۆ ڤه‌ دكه‌ن، ژ خودايێ پڕدلۆڤان پێڤه‌تر كه‌س وان ژ كه‌فتنێ ناپارێزت. هندى ئه‌وه‌ ئه‌و ب هه‌ر تشته‌كێ هه‌ى يێ بينه‌ره‌، چو كێماسى ونه‌لێكهاتن د چێكرییێن وى دا نائێنه‌ ديتـن.
يان ئه‌و كییه‌ ژ بلی خودايێ پڕدلۆڤان بۆ هه‌وه‌ ببته‌ پشته‌ڤان وهه‌وه ژ خودێ بپارێزت، ئه‌گه‌ر وى خرابییه‌ك بۆ هه‌وه‌ ڤيا؟ هه‌ما كافر ب ڤێ گۆتنا خۆ دخاپاندى وسه‌رداچوويينه‌.
يان ئه‌و كییه‌ ڕزقى دده‌ته‌ هه‌وه‌ ئه‌گه‌ر خودێ ڕزقێ خۆ ژ هه‌وه‌ گرت ونه‌دا هه‌وه‌؟ به‌لكى كافران ب ڕكدارى وخۆمه‌زنكرن ڤه‌ به‌رده‌وامى ل سه‌ر به‌رزه‌بوون وسه‌رداچوونا خۆ كر، وخۆ ژ حه‌قییێ دا پاش، وگوهـ نه‌دايێ.
ئه‌رێ ڤێجا هه‌چییێ سه‌رنشيڤ ل سه‌ر ڕوییێ خۆ ب ڕێڤه‌ بچت ونه‌زانت دێ كيڤه‌ چت يان دێ چاوا چت، ئه‌و پتر ل سه‌ر ڕێكێ وهيدايه‌تێیه‌، يان ئه‌وێ ڕاست دچت وقه‌ستا ڕێكه‌كا ئاشكه‌را دكه‌ت؟ وئه‌ڤه‌ مه‌ته‌له‌كه‌ خودێ ل سه‌ر كافرى وخودان باوه‌رى ئينايه‌.
تو -ئه‌ى موحه‌ممه‌د- بێژه‌ وان: خودێ‌یه‌ يێ هوين ژ چوننه‌يێ داين، ووى گوهـ دانـه‌ هـه‌وه‌ دا هـه‌وه‌ پێ گوهـ ل تشتان ببت، وچاڤ دا هوين پێ ببينن، ودل دا پێ تێ بگه‌هن، كێمه‌كێ هوين شوكرا ڤان قه‌نجییێن خودايێ خۆ دكه‌ن يێن وى داينه‌ هه‌وه‌.
تو بێژه‌ وان: خودێ‌یه‌ يێ هوين ئافراندين و ل عـه‌ردى بـه‌لاڤ كريـن، وپـشتى ڤێ به‌لاڤبوونێ هوين بۆ حسێب وجزادانێ بۆ نك وى ب تنێ دێ ئێنه‌ كۆمكرن.
وكافر دبێژن: ئه‌ڤ ژڤانێ كۆمكرنێ كه‌نگییه‌؟ هوين گه‌لی خودان باوه‌ران ده‌مێ وى بۆ مه‌ بێژن، ئه‌گه‌ر هوين د گۆتنا خۆ دا دڕاستگۆنه‌.
تو بێژه‌ ڤان: زانينا ده‌مێ ڕابوونا قيامه‌تێ يا خودێ ب تنێ‌یه‌، وهه‌ما ئه‌ز پێغه‌مبه‌ره‌كم بۆ هه‌وه‌ هاتيم هه‌وه‌ ئاشكه‌را بترسينم.
ڤێجا ده‌مێ كافران عه‌زابا خودێ ب چاڤ نێزيكى خۆ ديتى، ڕه‌زيلی وتێكچوون ل سه‌ر دێمێ وان ئاشكه‌را بوو، وبۆ شكاندن بۆ وان هاته‌ گۆتن: ئه‌ڤه‌ ئه‌وه‌ يا هه‌وه‌ د دنيايێ دا له‌ز ل هاتنا وێ دكر.
تو -ئه‌ى موحه‌ممه‌د- بێژه‌ ڤان كافران: بێژنه‌ من ئه‌گه‌ر خودێ ئه‌ز وخودان باوه‌رێن د گه‌ل من دا ژى مراندن وه‌كى هوين دخوازن، يان ئه‌گه‌ر وى ڕه‌حم ب مه‌ بر ومرنا مه‌ پاش ئێخست، وئه‌م ژ عه‌زابا خۆ پاراستين، ئه‌رێ ئه‌و كییه‌ دێ هه‌وه‌ ژ عه‌زابه‌كا ب ئێش ونه‌خۆش پارێزت؟
تو بێژه‌: ئه‌للاهه‌ خودايێ پڕدلۆڤان يێ مه‌ باوه‌رى پێ ئيناى، و د هه‌مى كارێن خۆ دا مه‌ يێ خۆ هێلايه‌ ب هيڤییا وى ڤه‌، ڤێجا ئه‌گه‌ر عه‌زاب هات هوين -گه‌لی كافران- دێ زانن: كانێ ژ مه‌ وهه‌وه‌ كییه‌ يێ د به‌رزه‌بوونه‌كا ئاشكه‌را دا؟
تو -ئه‌ى موحه‌ممه‌د- بێژه‌ ڤان بوتپه‌رێسان: بێژنه‌ من ئه‌گه‌ر ئه‌و ئاڤا هوين ڤه‌دخۆن د عه‌ردى دا چوو خوارێ و ب چو ڕێكان هوين نه‌شيان بگه‌هنێ، ئه‌رێ ژبلی خودێ كى هه‌يه‌ ئاڤه‌كا ل به‌ر چاڤ و ل سه‌ر عه‌رد ب ڕێڤه‌ بچت بۆ هه‌وه‌ بينت؟
(ن) گۆتن ل سه‌ر حه‌رفێن كه‌ركرى ل ده‌سپێكا سووره‌تا به‌قه‌ره‌ بۆرییه‌، خودێ ب وى قه‌له‌مى سويند دخۆت يێ ملياكه‌ت ومرۆڤ پێ دنڤيسن، و ب وى تشتێ ئه‌و دنڤيسن ژ خێرێ وزانينێ ومفاى.
تو -ئه‌ى موحه‌ممه‌د- ژ به‌ر وێ قه‌نجییا خودايێ ته‌ ل ته‌ كرى نه‌ يێ عه‌قل سڤك وبێ قه‌رارى.
وخێره‌كا مه‌زن بۆ ته‌ هه‌يه‌ سه‌را وێ نه‌خۆشییا تو ل سه‌ر گه‌هاندنا دينى دبينى، خێره‌كا بێ ڤه‌بڕين وبێ كێماسى.
وهندى تويى تو يێ ل سه‌ر ئه‌خلاقه‌كێ مه‌زن، وئه‌و ئه‌خلاقێ وى يێ باش ئه‌وه‌ يێ د قورئانێ دا هاتى؛ چونكى پێگيرییا ب ئه‌خلاقێ قورئانێ سالۆخه‌تێ وى بوو.
و ل ده‌مه‌كێ نێزيك تو ئه‌ى موحه‌ممه‌د، وكافر دێ بينن .
كانێ ديناتى ل نك كێ ژ هه‌وه‌يه‌.
هندى خودايێ ته‌يه‌ يێ زاناتره‌ ب وى به‌خت ڕه‌شێ ژ دينێ خودێ وڕێكا هيدايه‌تێ لاداى، وئه‌و ب وى ته‌قوادارى زاناتره‌ يێ هاتییه‌ سه‌ر دينێ حه‌ق.
ڤێجا تو -ئه‌ى موحه‌ممه‌د- وه‌كى خۆ بمينه‌ وگوهدارییا دره‌وپێكه‌ران نه‌كه‌.
وان خوزى ڕاهێلا وحه‌ز دكر كو تو د گه‌ل وان يێ نه‌رم بى، وهنده‌كێ ل دويڤ وان به‌رده‌ى، دا ئه‌و ژى خۆ بۆ ته‌ نه‌رم كه‌ن.
وتو -ئه‌ى موحه‌مـمه‌د- گوهدارییا وى نه‌كه‌ يێ گه‌له‌ك سويندان دخۆت ويێ دره‌وين وبێ خێر.
يێ كو نه‌كامییا خه‌لكى بكه‌ت، وبۆ فه‌سادێ گه‌له‌ك ئاخفتنان بگێڕت.
يێ قه‌لس وچڕيك، ئه‌وێ گه‌له‌ك ده‌ستێ خۆ ژ دانا خێرێ دگرت.ئه‌وێ ژ توخويبێ خۆ ده‌ردكه‌ڤت وته‌عدايییێ ل خه‌لكى دكه‌ت، وحه‌رامییێ دخۆت، يێ گه‌له‌ك گونه‌هكار.
ئه‌وێ د كوفرا خۆ دا يێ دژوار، ويێ ئه‌زمان ڕه‌ش وبێ بها، يێ بێ هێڤێن ونه‌ بۆ بابێ خۆ دئێته‌ پالڤه‌دان.
ئه‌و يێ خودان مال وكوڕ بوويه‌.
ئه‌گه‌ر ئێكی ئايه‌تێن قورئانێ بۆ وى خواندن ئه‌و دره‌وێ پێ دكه‌ت، ودبێژت: ئه‌ڤه‌ چيڤانۆك ودره‌وێن خه‌لكێ به‌رێنه‌. وئه‌ڤ ئايه‌ته‌ موسلمانى دده‌ته‌ پاش كو ڤان سالۆخه‌تان ل نك خۆ په‌يدا بكه‌ت.
پاشى ئه‌م دێ نيشانه‌كێ ل سه‌ر دفنا وى دانين كو پێڤه‌ بنويسيێت وژێڤه‌ نه‌بت.
هندى ئه‌ميـن مه‌ خه‌لكێ (مه‌كه‌هێ) ب برسێ وهشكاتییێ جه‌ڕباندن، هه‌ر وه‌كى مه‌ خودانێن بيستانى جه‌ڕباندين، ده‌مێ وان سويند خوارى، كو ئه‌و سحارێ زوى بيستانێ خۆ بچنن، وچويێ ژێ نه‌ده‌نه‌ كه‌سێ دى.
ووان نه‌گۆت: ئه‌گه‌ر خودێ حه‌ز بكه‌ت كو چويێ ژێ نه‌ده‌نه‌ كه‌سێ دى.
ڤێجا خودێ ب شه‌ڤێ ئاگره‌ك ب سه‌ر دا ئينا وبيستانێ وان سۆت، ده‌مێ ئه‌و دنڤستى.
ڤێجا ئه‌ڤ بیستانێ هه‌ وه‌كی شه‌ڤا طارى لێ هات وه‌سا ڕه‌شبو و بو ڕه‌ژى
وهنده‌ك ژ وان سحارێ گازى هنده‌كان كر:
ڕابن هێشتا سحارێ زوى ده‌ركه‌ڤنه‌ بيستانێ خۆ، ئه‌گه‌ر هوين ل سه‌ر چنينێ دمجدن.
ئينا ئه‌و ب له‌ز ده‌ركه‌فتـن، ووان د بن لێڤلێڤكان ڕا دگۆته‌ يه‌ك ودو:
نه‌ وه‌ بت هوين بهێلن ئه‌ڤرۆ هه‌ژاره‌ك بێته‌ ناڤ بيستانێ هه‌وه‌.
وئه‌و سحارێ زوى ب ڤێ ئنيه‌تا خۆ يا خراب ڤه‌ چوونه‌ ناڤ بيستانێ خۆ.
ڤێجا ده‌مێ وان بيستانێ خۆ يێ سۆتى ديتى وان گۆت: ئه‌ڤه‌ نه‌ بيستانێ مه‌يه‌، وگۆتن: مه‌ ڕێكا خۆ يا به‌رزه‌ كرى.
وپشتى وان زانى ئه‌و بيستانێ وانه‌، گۆتن:  نێ ئه‌م ژ خێرا وى دزربارين؛ چونكى مه‌ كربوو دلێ خۆ كو ئه‌م چويێ نه‌ده‌ينه‌ فه‌قيران.
يێ ژ هه‌مییان ڕاستتر ژ وان گۆت: ما من نه‌گۆته‌ هه‌وه‌ بێژن: ئه‌گه‌ر خودێ حه‌ز بكه‌ت؟
پشتى هشێن وان هاتينه‌ سه‌رى وان گۆت: يێ پاك بت خودايێ مه‌ ژ هندێ كو وى زۆردارى ل مه‌ كربت، به‌لكى مه‌ ب خۆ زۆردارى ل خۆ كر.
ڤێجا هنده‌ك ژ وان ب نك هنده‌كان ڤه‌ هاتن، وهه‌ر يه‌كى لۆمه‌ ل يێ دى كر.
گۆتن: تێچوون بۆ مه‌ بت هندى ئه‌م بووين ئه‌م ژ توخويبێن خۆ ده‌ركه‌فتبووين.
به‌لكى خودايێ مه‌ ژ به‌ر تۆبه‌كرنا مه‌ تشته‌كێ ژ وى بيستانى چێتر بده‌ته‌ مه‌. هندى ئه‌ميـن مه‌ ئه‌وا ل نك خودايێ خۆ ب تنێ دڤێت.
ب عه‌زابه‌كا وه‌كى ڤێ يا مه‌ دايه‌ وان هه‌ر يه‌كێ بێ ئه‌مرییا مه‌ بكه‌ت ئه‌م دێ عه‌زاب ده‌ين، وعه‌زابا ئاخره‌تێ ژ يا دنيايێ مه‌زنتر ودژوارتره‌، ئه‌گه‌ر ئه‌وان زانيبا.
هندى ته‌قوادارن بۆ وان ل ئاخره‌تێ ل نك خودايێ وان ئه‌و به‌حه‌شت هه‌نه‌ يێن خۆشییا به‌رده‌وام تێدا هه‌ى.
ئه‌رێ ما ئه‌م دێ وان يێن خۆ ب ده‌ست ئه‌مرێ خودێ ڤه‌ به‌رداى وه‌كى وان لێ كه‌ين يێن كافر بووين؟
چ ل هه‌وه‌ هاتییه‌ چاوا هوين ڤى حوكمێ بێ داد دكه‌ن؟
يان هه‌وه‌ كيتابه‌ك هه‌يه‌ ژ عه‌سمانى هاتییه‌ خوارێ وهوين تێدا دبينن كو يێ گوهدار بت وه‌كى وییه‌ يێ گونه‌هكار بت. ڤێجا هوين وێ تێدا دخوينن.
يا هوين دبێژن؟ مه‌عنا هه‌ما ئه‌و تشتێ دلێ هه‌وه‌ دخوازت بۆ هه‌وه‌ د وێ كيتابێ دا هه‌يه‌، هه‌وه‌ ئه‌و نينه‌.
يان هه‌وه‌ هنده‌ك سۆز وپه‌يمان ژ مه‌ وه‌رگرتينه‌ كو ئه‌و دێ بۆ هه‌وه‌ چێ بت يا هه‌وه‌ دڤێت ودلێ هه‌وه‌ دچتێ؟
تو پسيارێ ژ وان بكه‌: كى ژ وان كه‌فيله‌ كو ئه‌ڤ حوكمه‌ بۆ وان هه‌يه‌؟
يان وان هنده‌ك خوداوه‌ند هه‌نه‌ ببنه‌ كه‌فيلێن گۆتنا وان، پا دێ بلا ئه‌و وان بينن ئه‌گه‌ر ئه‌و د گۆتنا خۆ دا دڕاستگۆنه‌؟
ڕۆژا قيامه‌تێ مه‌سه‌له‌ دژوار دبت وترس مه‌زن دبت، وخودايێ مه‌زن بۆ حوكمدارییا د ناڤبه‌را خه‌لكى دا دئێت، وپێ خۆ يێ پيرۆز يێ چــو تــشـت وه‌كــى وى نــه=‌ =ئاشكه‌را دكه‌ت، پێغه‌مبه‌ر دبێژت: (خودايێ مه‌ پییێ خۆ ئاشكه‌را دكه‌ت، ڤێجا هه‌ر مێره‌كێ خودان باوه‌ر وهه‌ر ژنه‌كا خودان باوه‌ر بۆ وى دچته‌ سوجوودێ، وئه‌و دێ مينت يێ ل دنيايێ بۆ ريمه‌تى ومه‌دحه‌ دچوو سوجوودێ، ئه‌و دێ چت دا سوجوودێ ببت، دێ بينت پشتا وى يا ڕاسته‌ ونه‌شێت بچته‌ سوجوودێ) بوخارى وموسلم ڤێ حه‌ديسێ ڤه‌دگوهێزن.
چاڤێن وان دشكه‌ستينه‌ وئه‌و نه‌شێن سه‌رێ خۆ ڕاكه‌ن، ڕه‌زيلییه‌كا دژوار ژ به‌ر عه‌زابا خودێ ب سه‌ر وان دا دئێت، و ب ڕاستى د دنيايێ دا ده‌مێ ئه‌و دساخله‌م وخودان شيان ئه‌و بۆ نڤێژێ دهاتنه‌ داخوازكرن، به‌لێ وان خۆ مه‌زن دكر وئه‌و نه‌دچوونه‌ سوجوودێ.
ڤێجا تو من ووى بهێله‌ يێ دره‌وێ ب ڤێ قورئانێ بكه‌ت، جزايێ وان وتۆلڤه‌كرنا ژ وان ل سه‌ر منه‌، ئه‌م مال وعه‌يالی وقه‌نجییان دێ ده‌ينه‌ وان، وبێى ئـه‌و پێ بحه‌سيێن ئه‌م دێ ل دويڤ وان به‌رده‌ين؛ دا ئه‌و ببته‌ ئه‌گه‌را تێبرنا وان.
وئه‌ز دێ ده‌ليڤێ ده‌مه‌ وان ودێ ژییێ وان درێژ كه‌م؛ دا گونه‌هێن وان زێده‌تر لێ بێن. هندى فێلا منه‌ د گه‌ل كافران يا موكم ودژواره‌.
يان تو پسيارا تشته‌كێ دنيايێ ژ ڤان بوتپه‌رێسان دكه‌ى سه‌را گه‌هاندنا په‌يامێ ڤێجا ژ به‌ر خه‌رامه‌تێ وێ چه‌ندێ ئه‌و خۆ بارگران دبينن؟
يان زانينا غه‌يبێ ل نك وانه‌، ڤێجا ئه‌و وێ بۆ خۆ ژێ د نڤيسن كو ئه‌و ل نك خودێ ژ خودان باوه‌ران ب قه‌درترن؟
ڤێجا تو بێهنا خۆ فره‌هـ بكه‌، وتو د له‌زێ وكه‌ربێ دا وه‌كى خودانێ نه‌هنگى نه‌به‌، كو يوونس بوو، ده‌مێ ئه‌و يێ تژى كه‌رب وى گازى خودايێ خۆ كرى كو له‌زێ د عه‌زابدانا وان دا بكه‌ت.
ئه‌گه‌ر قه‌نجییه‌ك ژ خودايێ وى ب وى ڕا نه‌گه‌هشتبا كو به‌رێ وى دايه‌ تۆبه‌كرنێ ئه‌و دا ژ زكێ نه‌هنگى ئێته‌ هاڤێتن بۆ عه‌رده‌كێ ڤالا يێ ئه‌و لێ بمرت، ووى ئه‌و كار كر يێ لۆمه‌ سه‌را لێ بێته‌كرن.
ئينا خودايێ وى ئه‌و بۆ پێغه‌مبه‌رينیێ هلبژارت، وئه‌و كره‌ ژ چاكان.
وهه‌ما نێزيكه‌ كافر ژ دل ڕه‌شییا خۆ ده‌مێ گوهـ ل قورئانێ دبت ته‌ -ئه‌ى موحه‌ممه‌د- ب چاڤێن خۆ يێن حه‌سويد ژ جهێ ته‌ بێخن، وئه‌و دبێژن: تو يێ دينى.
وهه‌ما قورئان شيره‌ت وبيرئينانه‌كه‌ بۆ هه‌مى چێكرییان ژ مرۆڤ وئه‌جنان.
قيامه‌ت ئه‌وا هه‌ر دێ ئێت يا كو سۆز وگه‌ف تێدا ب جهـ دئێن.
قيامه‌ت ئه‌وا ب ڤى ڕه‌نگى وهه‌ر دێ ئێت؟
و چ تشتى ڕاستییا قيامه‌تێ نيشا ته‌ دايه ‌-ئه‌ى موحه‌ممه‌د- وترس وسه‌هما وێ بۆ ته‌ به‌رچاڤ كرییه‌؟
ثه‌موودییێن ملله‌تێ صالحى، وعادییێن ملله‌تێ هوودى باوه‌رى ب وێ قيامه‌تێ نه‌ئينا ئه‌وا دلان ژ ترسان دا دهژينت.
ڤێجا هندى ثه‌موودی بوون ب وێ قێڕییا زێده‌ى حه‌ددى بلند هاتنه‌ تێبرن.
وهندى عادى بوون ب هڕه‌بايه‌كێ سار ودژوار هاتنه‌ تێبرن.
حه‌فت شه‌ڤ وهه‌شت ڕۆژێن به‌رده‌وام وبێ ڤه‌بڕين خودێ ئه‌و ب سه‌ر وان دا ئينا، ڤێجا د وان شه‌ڤ وڕوژان دا ته‌ ئه‌و مرى دديتـن وه‌كى وان قورمێن دارقه‌سپان يێن نيڤه‌كا وان ڕزى وڤالا.
ئه‌رێ ڤێجا تو يه‌كێ ساخ د ناڤ وان دا دبينى؟
وفيرعه‌ونێ سه‌رداچووى، وئه‌و ملله‌تێن به‌رى وى يێن باوه‌رى ب پێغه‌مبه‌رێن خۆ نه‌ئيناى، وخه‌لكێ گوندێن ملله‌تێ لووطى يێن كو ژ به‌ر كرێتییا وان كرى وه‌لاتێ وان ب وان ڤه‌ ده‌رنشيف بووى، ئه‌و هه‌مى هاتن.
ووان گوهدارییا وان پێغه‌مبه‌ران نه‌كر يێن خودايێ وان بۆ وان هنارتين، ئينا خودێ ئه‌و ب دژوارى گرتن.
هندى ئه‌مين ده‌مێ ئاڤ ڕابووى، و ب سه‌ر هه‌مى تشتان كه‌فتى، مه‌ هێڤێنێ هه‌وه‌ د گه‌ل نووحى د وێ گه‌مییێ دا هلگرت يا كو ب سه‌ر ئاڤێ كه‌فتى.
دا ئه‌م وێ سه‌رهاتییێ يا خودان باوه‌ر تێدا ڕزگار بووين وكافر خندقين بكه‌ينه‌ بيرئينان وعيبره‌ت، ودا هه‌ر گوهه‌كێ تشتى بگرت وێ ژ به‌ر بكه‌ت، و د وێ شيره‌تێ بگه‌هت يا خودێ لێ كرى.
ڤێجا ئه‌گه‌ر ملياكه‌تى جاره‌كێ د (بۆڕییێ) دا پفكر.
وئه‌و پفكرنا يه‌كێیه‌ يا دنيا پێ خراب دبت، وعه‌رد وچيا ژ جهێن وان هاتنه‌ ڕاكرن وشكه‌ستـن، وجاره‌كێ هاتنه‌ لێكدان.
هنگى قيامه‌ت ڕابوو.
وعه‌سمان چڕچڕ بوو، وهنگى ئه‌و نه‌رم ولاواز دبت وخۆ پێكڤه‌ ناگرت.
وفريشته‌ يێن ل سه‌ر ڕه‌خ ولێڤان، ووێ ڕۆژێ هه‌شت ملياكه‌تێن مه‌زن عه‌رشێ خودايێ ته‌ ل هنداڤى وان هل دگرن.
وێ ڕۆژێ هـوين -گه‌لی مرۆڤان- بۆ حسێب وجزادانێ ل به‌ر خودێ دئێنه‌ پێشچاڤكرن، وتشته‌ك ژ نهێنییێن هه‌وه‌ ل به‌ر وى نائێنه‌ ڤه‌شارتن.
ڤێجا هه‌چییێ كيتابا كريارێن وى بێته‌ د ده‌ستێ وى يێ ڕاستێ دا، ئه‌و ب كه‌يف وخۆشى ڤه‌ دێ بێژت: ها كيتابا من بگرن بخوينن.
هندى ئه‌ز بووم من د دنيايێ دا باوه‌ر دكر كو ئه‌ز ل قيامه‌تێ دێ جزايێ خۆ وه‌رگرم، ڤێجا من كارێ خۆ بۆ كربوو ژ باوه‌رى ئينانێ وكرنا چاكییان.
ڤێجا ئه‌و يێ د ژينه‌كا خۆش دا يا ئه‌وێ پێ ڕازى.
د به‌حه‌شته‌كا جهـ وده‌ره‌جه‌ بلند دا.
فێقییێ وێ يێ نێزيكه‌ مرۆڤێ ڕاوه‌ستاى بت يان يێ ڕوينشتى بت يان يێ ڕازاى بت دگه‌هتێ.
بۆ وان دئێته‌ گۆتن: خوارن وڤه‌خوارنه‌كا دوير ژ هه‌ر نه‌خۆشییه‌كێ هوين بخۆن وڤه‌خۆن، و ژ هه‌ر نه‌خۆشییه‌كێ دپاراستى بن؛ ژ به‌ر وان كريارێن چاك يێن هه‌وه‌ ل ڕۆژێن بۆرى د دنيايێ دا كرين.
وهه‌چییێ كيتابا كريارێن وى بێته‌ د ده‌ستێ وى يێ چه‌پێ دا، ئه‌و ب كه‌سه‌ر وپه‌شێمانى ڤه‌ دێ بێژت: خوزى كيتابا من بۆ من نه‌هاتبا دان.
ومن نه‌زانيبا كانێ جزايێ من چيه‌؟
خوزى ئه‌و مرنا د دنيايێ دا ئه‌ز پێ مريم دويماهییا من با، وئه‌ز نه‌ڕاببامه‌ ڤه‌.
ئه‌و مالێ من د دنيايێ دا كۆم كرى چـو مفا نه‌گه‌هانده‌ من.
چو هێجه‌ت من نه‌مان ئه‌ز بۆ خۆ بگرم.
ڤێجا بۆ زه‌بانییێن جه‌هنه‌مێ دێ ئێته‌ گۆتن: ڤى گونه‌هكارێ تاوانبار ببه‌ن، ب زنجيران هوين ده‌ستێن وى ب ستوكورا وى ڤه‌ گرێده‌ن.
پاشى وى ببه‌نه‌ جه‌هنه‌مێ؛ دا ئه‌و تام بكه‌ته‌ گه‌رما وێ.
پاشى هوين وى ب زنـجيره‌كا ئاسنى يا درێژییا وێ حه‌فتێ گه‌ز ڤه‌ بكه‌ن.
چونكى هندى ئه‌و بوو وى باوه‌رى ب ته‌وحيد ومه‌زنییا خودێ نه‌دئينا، وكار ب ڕێكا وى نه‌دكر.
و د دنيايێ دا وى به‌رێ خه‌لكى نه‌ددا هندێ كو ئه‌و خوارنێ بده‌نه‌ مرۆڤێن پێتڤى وهه‌ژار.
ڤێجا ڤى كافرى ڕۆژا قيامه‌تێ چو مرۆڤ نابن عه‌زابێ ژ وى پاشڤه‌ببه‌ن.
وچو خوارن ژى بۆ وى نينن ئه‌و كێم وعه‌داڤ نه‌بت يا ژ به‌ر جه‌هنه‌مییان دچت.
ئه‌و گونه‌هكارێن ڕژدییێ ل سه‌ر كوفرێ دكه‌ن تێ نه‌بت كه‌س وێ خوارنێ ناخۆت.
ڤێجا ئه‌ز ب وى تشتى سويند دخۆم يێ هوين دبينن.
ويێ هوين نه‌بينن.
كو هندى ئه‌ڤ قورئانه‌يه‌ گۆتنا خودێ‌یه‌، پێغه‌مبه‌ره‌كێ مه‌زن وخودان قه‌در وێ بۆ هه‌وه‌ دخوينت.
وئه‌و نه‌ گۆتنا شاعره‌كییه‌ وه‌كى هوين دبێژن، كێمه‌كێ هوين باوه‌رییێ دئينن.
وئه‌و نه‌ لێكئينانا خێڤزانكه‌كییه‌ ، كێمه‌كێ هوين هزرا خۆ دكه‌ن دا وان ژێك جودا بكه‌ن.
به‌لكى ئه‌و گۆتنا خودايێ هه‌مى چێكرییانه‌ وى ئه‌و بۆ پێغه‌مبه‌رێ خۆ موحه‌ممه‌دى -سلاڤ لێ بن- يا ئينايه‌ خوارێ.
وئه‌گه‌ر موحه‌ممه‌دى تشته‌كێ مه‌ نه‌گۆتى ژ كيسێ مه‌ گۆتبا.
ئه‌م دا وى ب هێز گرين وتۆلێ ژێ ڤه‌كه‌ين.
پاشى ئه‌م دا ڕه‌ها دلێ وى قه‌تينين.
ڤێجا كه‌س ژ هـه‌وه‌ نـه‌دشـيـا عـه‌زابا مـه‌ ژ وى بده‌ته‌ پاش.
وهندى ئه‌ڤ قورئانه‌يه‌ بيرئينانه‌كه‌ بۆ وان ته‌قواداران يێن كو پێگيرییێ ب ئه‌مرێ خودێ دكه‌ن.
وهندى ئه‌مين ئه‌م دزانين كو د ناڤ هه‌وه‌ دا هنده‌ك هه‌نه‌ دره‌وێ ب ڤێ قورئانێ دكه‌ن هه‌ر چه‌نده‌ ئايه‌تێن وێ دئاشكه‌رانه‌ ژى.
وهندى ئه‌ڤ دره‌وپێكرنه‌يه‌ په‌شێمانییه‌كا مه‌زنه‌ بۆ كافران ده‌مێ ئه‌و عه‌زابا خۆ وخۆشییا خودان باوه‌ران دبينن.
وهندى ئه‌وه‌ ئه‌و ڕاستییه‌كا موكمه‌ وباوه‌رییه‌كا بێ گومانه‌.
ڤێجا تو خودێ ژ وى تشتى پاك بكه‌ يێ بابه‌تى وى نه‌بت، وتو ب ناڤێ وى يێ مه‌زن به‌حسێ وى بكه‌.
نفرينكه‌ره‌كى ژ بوتپه‌رێسان نفرينه‌ك ل خۆ وملله‌تێ خۆ كر كو عه‌زاب ب سه‌ر دا بێت، ومسۆگه‌ر ل ڕۆژا قيامه‌تێ ئه‌و عه‌زاب دێ ب سه‌ر وان دا ئێت.
چو مانع بۆ وێ عه‌زابێ نابن كو ئه‌و  بێت.
ژ نك خودێ خودانێ بلندى ومه‌زنییێ.
فريشته‌ وجبريل ب نك خودێ ڤه‌ بلند دبن ل ڕۆژه‌كا درێژییا وێ پێنجى هزار سال ژ سالێن دنيايێ، وئه‌و ل به‌ر خودان باوه‌رى هندى ده‌مێ نڤێژه‌كا فه‌رزه‌.
ڤێجا تو -ئه‌ى موحه‌ممه‌د- صه‌برێ ل سه‌ر تڕانه‌پێكرن وله‌زكرنا وان د عه‌زابێ دا بكێشه‌، صه‌بره‌كا جوان وبێ گازنده‌.
هندى كافرن عه‌زابێ دوير دبينن وهزر دكه‌ن ئه‌و نائێت.
وئه‌م وێ  نێزيك دبينين وهه‌ر دێ ئێت.
ڕۆژا عه‌سمان وه‌كى وێ كه‌فێ لێ دئێت ئه‌وا ب سه‌ر زه‌يتا حه‌لاندى دكه‌ڤت.
وچيا وه‌كى وێ هريا ڤه‌چڕى لێ دئێت يا با د گه‌ل خۆ دبه‌ت.
ويه‌ك پسيارا حالێ مرۆڤێ خۆ ناكه‌ت؛ چونكى هه‌ر يه‌ك ب خۆ ڤه‌ يێ موژيله‌.
ئه‌و وان دبينن ودنياسن، ويه‌ك نه‌شێت مفاى بگه‌هينته‌ يه‌كێ. كافر خوزییان ڕادهێلت كو ب كوڕێن خۆ ،خۆ بكڕت-گوری خۆبكه‌ت-، دا پاشـى ئه‌و ژ عه‌زابا خودێ ڕزگار ببت.
و ب ژنا خۆ وبرايێ خۆ.
وئويجاخا خۆيا ئه‌و د ناڤ وان دا ڤه‌دحويێت.
و ب هه‌ر يه‌كێ ل عه‌ردى هه‌بت خۆ بكڕت -گوری خۆبكه‌ت-، دا پاشـى ئه‌و ژ عه‌زابا خودێ ڕزگار ببت.
مه‌سه‌له‌ يا وه‌سا نينه‌ وه‌كى تو -ئه‌ى كافرۆ- هزر دكه‌ى كو تو دێ خۆ كڕى، هندى ئه‌وه‌ ئه‌و جه‌هنه‌مه‌ يا ئاگرێ وێ يێ گه‌رم وشاراندى.
ب گه‌رما خۆ يا دژوار ئه‌و چه‌رمێ سه‌رى وهه‌مى له‌شى ڕادكه‌ت.
ئه‌و گازى وى دكه‌ت يێ د دنيايێ دا پشت دايه‌ حه‌قییێ، وگوهدارییا خودێ وپێغه‌مبه‌رێ وى نه‌كرى.
ومال كۆمكرى، وكرییه‌ د خزينه‌يێن خۆ دا، وحه‌قێ خودێ ژێ ده‌رنه‌ئێخستى.
هندى مرۆڤه‌ وه‌سا يێ هاتییه‌ ئافراندن كو يێ بێهنته‌نگ وچڕيك بت.
ئه‌گه‌ر نه‌خۆشى وته‌نگاڤییه‌ك گه‌هشتێ ئه‌و صه‌برێ ناكێشت وگه‌له‌ك خه‌مگين دبت.
وئه‌گه‌ر خۆشى وبه‌رفره‌هییه‌ك گه‌هشتێ ئه‌و چڕيك دبت وده‌ستێ خۆ دگرت.
نڤێژكه‌ر تێ نه‌بن.
ئه‌وێن هه‌مى ده‌مان ل سه‌ر نڤێژێن خۆ دبه‌رده‌وام، وتشته‌ك وان ژێ موژيل ناكه‌ت.
وئه‌وێن باره‌كا ده‌سنيشانكرى كو زه‌كاته‌ د ناڤ مالێ وان دا هه‌ى .
ئه‌و دده‌نه‌ وى يێ هاريكارییێ ژ وان بخوازت، ووى يێ نه‌خوازت ژى.
وئه‌وێن باوه‌رییێ ب ڕۆژا حسێب وجزادانێ دئينن و ب كرنا چاكییان خۆ بۆ ئاماده‌ دكه‌ن.
وئه‌وێن ژ عه‌زابا خودێ دترسن.
هندى عه‌زابا خودايێ وانه‌ دڤێت كه‌س يێ ژێ پشت ڕاست نه‌بت.
وئه‌وێن نامويسا خۆ ژ تشتێ حه‌رام دپارێزن.
د گه‌ل ژن وجارییێن وان نه‌بت، د وێ چه‌ندێ دا ئه‌و دلۆمه‌لێكرى نينن.
ڤێجا هه‌چییێ د ڤێ چه‌ندێ دا قه‌ستا هنده‌كێن دى ژبلی ژن وجارییێن خۆ بكه‌ن، ئه‌و ئه‌ون يێن زێده‌ گاڤى كرى و ژ حه‌لالی ده‌رباز بووينه‌ حه‌رامى.
وئه‌وێن ئێمانه‌تێ خودێ ويێ خه‌لكى دپارێزن،وپه‌يمانا خۆ د گه‌ل خودێ وبه‌نییان ژى دپارێزن.
وئه‌وێن ب دورستى شاهده‌يیێن خۆ دده‌ن بێ گوهۆڕين وڤه‌شارتن.
وئه‌وێن ب دورستى ب كرنا نڤێژان ڕادبن وتشته‌كى ژێ كێم ناكه‌ن.
ئه‌وێن خودانێن ڤان سالۆخه‌تێن مه‌زن ئه‌ون يێن د به‌حه‌شتان دا ئاكنجى دبن، و ب هه‌مى ڕه‌نگێن قه‌درگرتنێ قه‌درێ وان دئێته‌گرتن.
ڤێجا ئه‌و چ تشته‌ ئه‌و كافر ب له‌ز ب نك ته‌ ڤه‌ -ئه‌ى موحه‌ممه‌د- پالداين، وان ستويێن خۆ يێن درێژ كرين وبه‌رێ وان ڕك وڕك يێ ل ته‌.
ل لايێ ته‌ يێ ڕاستێ ويێ چه‌پێ ئه‌و يێن كۆم بووين دئاخڤن وعه‌جێبگرتى دمينن؟
ئه‌رێ ڤان كافران دڤێت خودێ وان هه‌مییان ببه‌ته‌ وێ به‌حه‌شتا خۆشییا وێ يا به‌رده‌وام؟
نه‌خێر وه‌ نينه‌ وه‌كى ئه‌و دلێ خۆ دبه‌نێ، وئه‌و قه‌ت ناچنه‌ وێ به‌حه‌شتێ. هندى ئه‌مين مه‌ ئه‌و ژ ئاڤه‌كا بێ بها يا ئه‌و پێ دزانن ئافراندينه‌، وئه‌و باوه‌رییێ نائينن، ڤێجا چاوا ئه‌و دلێ خۆ دبه‌نه‌ به‌حشتێ؟
ڤێجا ئه‌ز ب خودايێ ڕۆژهه‌لات وڕۆژئاڤايان سويند دخۆم، هندى ئه‌مين ئه‌م دشێين..
ملله‌ته‌كێ ژ وان گوهدارتر بۆ خودێ ل شوينا وان بدانين، وكه‌سه‌ك نينه‌ مه‌ بێزار بكه‌ت يان ژ ده‌ست مه‌ ده‌ركه‌ڤت ئه‌گه‌ر مه‌ ڤيا وى چێكه‌ينه‌ ڤه‌.
ڤێجا وان بهێله‌ بلا ئه‌و ده‌ڤ ژ نه‌حه‌قییا خۆ به‌رنه‌ده‌ن، وبلا ئه‌و د دنيايا خۆ دا يارییان بكه‌ن حه‌تا ڕۆژا قيامه‌تێ ب سه‌ر وان دا بێت ئه‌و ڕۆژا ژڤان ب عه‌زابێ تێدا بۆ وان هاتییه‌دان.
ڕۆژا ئه‌و ب له‌ز ژ گۆڕان ده‌ردكه‌ڤن، هه‌ر وه‌كى ئه‌و د دنيايێ دا ب نك وان صه‌نه‌مان ڤه‌ دچوون يێن وان چێكرين دا عيباده‌تى بۆ بكه‌ن، ئه‌و ب له‌ز دچن ودكه‌نه‌ غار.
چاڤێن وان دشكه‌ستينه‌ وبه‌رێ وان يێ ل عه‌ردى، ڕه‌زيلی وشه‌رمزارى ب سه‌ر وان دا دئێت، ئه‌ڤه‌ ئه‌و ڕۆژه‌ يا د دنيايێ دا ژڤان بۆ وان پێ دهاته‌دان، ووان باوه‌رى پێ نه‌دئينا وتڕانه‌ بۆ خۆ پێ دكرن.
هندى ئه‌مين مه‌ نووح بۆ ملله‌تێ وى هنارتبوو، ومه‌ گۆتبوويێ: ملله‌تێ خۆ بترسينه‌ به‌رى عه‌زابه‌كا ب ئێش ب سه‌ر وان دا بێت.
نووحى گۆت: ئه‌ى ملله‌تێ من هندى ئه‌زم ئه‌ز ئاشكه‌را هه‌وه‌ ژ عه‌زابا خودێ دترسينم كو ب سه‌ر هه‌وه‌ دا بێت ئه‌گه‌ر هه‌وه‌ بێ ئه‌مرییا وى كر.
ڤێجا هوين ته‌وحيدا خودێ بكه‌ن، وپه‌رستنا وى بكه‌ن، و ژ عه‌زابا وى بترسن، وهوين گوهدارییا من د وى تشتى دا بكه‌ن يێ ئه‌ز فه‌رمانێ پێ ل هه‌وه‌ دكه‌م، وهه‌وه‌ ژێ دده‌مه‌ پاش، هندى ئه‌زم ئه‌ز پێغه‌مبه‌رێ خودێمه‌ بۆ هه‌وه‌.
ئه‌و دێ ل گونه‌هێن هه‌وه‌ بۆرت وحه‌تا ده‌مه‌كێ ل نك خودێ ئاشكه‌را ئه‌و دێ ژییێ هه‌وه‌ درێژ كه‌ت، هندى مرنه‌ ئه‌گه‌ر هات ئه‌و قه‌ت نائێته‌ پاشخستن، ئه‌گه‌ر هوين وێ بزانن هوين دێ له‌زێ د باوه‌رییێ وگوهدانێ دا كه‌ن.
نووحى گۆت: خودايێ من هندى ئه‌زم ب شه‌ڤ وڕۆژ من به‌رێ ملله‌تێ خۆ دا باوه‌رى ئينانا ب ته‌ وگوهدارییا ته‌.
ڤێجا گازییا من بۆ وان ژ ڕه‌ڤين وپشتدانێ پێڤه‌تر تشته‌ك ل وان زێده‌ نه‌كر.
وهندى ئه‌زم هه‌ر جاره‌كا من به‌رێ وان ددا باوه‌رى ئينانا ب ته‌؛ دا ببته‌ ئه‌گه‌را هندێ كو تو گونه‌هێن وان بۆ وان ژێ ببه‌ى، ئه‌و دا تبلێن خۆ كه‌نه‌ د گوهێن خۆ ڕا؛ دا وان گوهـ ل گازییا حه‌ق نه‌بت، ودا كراسێن خۆ ب سه‌ر خۆ داده‌ن؛ دا ئه‌و من نه‌بينن، وئه‌و مانه‌ ل سه‌ر كوفرا خۆ، ووان خۆ ژ باوه‌رى ئينانێ مه‌زنتر ديت.
پاشى من ب ئاشكه‌رايى ئه‌و بۆ باوه‌رییێ گازى كرن.
پاشى هنده‌ك جاران من ب ده‌نگه‌كێ بلند گازى وان كر، وهنده‌ك جاران ژى من ب ده‌نگه‌كێ نزم وڤه‌شارتى ئه‌و گازى كرن.
ومن گۆته‌ ملله‌تێ خۆ: هوين داخوازا ژێبرنا گونه‌هان بۆ خۆ ژ خـودايێ خۆ بكه‌ن، و ژ كوفرا خۆ تۆبه‌ بكه‌ن، هندى ئه‌وه‌ ئه‌و گه‌له‌ك گونه‌هـ ژێبر بوويه‌ بۆ وى يێ تۆبه‌ بكه‌ت ژ به‌نییێن وى و ل وى بزڤڕت.
ئه‌گه‌ر هوين تۆبه‌ بكه‌ن وداخوازا گونه‌هـ ژێبرنێ بۆ خۆ بكه‌ن خودێ بارانه‌كا بۆش و ل دويڤ يه‌ك دێ بۆ هه‌وه‌ ئينته‌ خوارێ.
وئه‌و مال وعه‌يالێ هه‌وه‌ دێ زێده‌ كه‌ت، وهنده‌ك باغێن هوين خۆشییێ ب جوانى وبه‌رهه‌مێ وان ببه‌ن دێ ده‌ته‌ هه‌وه‌، ودێ وان ڕويباران ده‌ته‌ هه‌وه‌ يێن هوين حه‌يوانه‌ت وده‌رامه‌تێ خۆ پێ ئاڤ بده‌ن.
هه‌وه‌ چيه ‌-ئه‌ى ملله‌تێ من- هوين ژ مه‌زنییا خودێ وده‌سهه‌لاتا وى ناترسن.
و ب ڕاستى وى هوين د چه‌ند حاله‌كان دا ئافراندينه‌؟
ئه‌رێ ما هه‌وه‌ به‌رێ خۆ نه‌دايێ چاوا خودێ حه‌فت عه‌سمان ل سه‌ر يه‌ك ئافراندينه‌.
ووى هه‌يڤ د ڤان عه‌سمانان دا كره‌ ڕۆناهى، وڕۆژ كره‌ چرايه‌كێ گه‌ش كو خه‌لكێ عه‌ردى ل به‌ر ڕۆناهییا وێ بچن؟
وخودێ هێڤێنێ هه‌وه‌ ژ عه‌ردى شينكرییه‌.
پاشى پشتى مرنێ ئه‌و دێ هه‌وه‌ زڤڕينته‌ د عه‌ردى دا ڤه‌، ومسۆگه‌ر جاره‌كا دى ئه‌و دێ هه‌وه‌ ده‌رئێخته‌ڤه‌.
وخودێ عه‌رد ب ساناهى بۆ هه‌وه‌ رائێخست.
دا هوين ڕێكێن فره‌هـ بۆ خۆ تێدا ڤه‌كه‌ن.
نووحى گۆت: خودايێ من هندى ملله‌تێ منه‌ گه‌له‌ك زێده‌ بێ ئه‌مرییا من كر، ومرۆڤێن لاواز ژ وان دويكه‌فتنا سه‌رۆكێن سه‌رداچووى كر ئه‌وێن مالێ وان وزارۆكێن وان ژ سه‌رداچوونێ پێڤه‌تر ل وان زێده‌ نه‌كرى.
وسه‌رۆكێن سه‌رداچووى فێلبازییه‌كا مه‌زن ل دويكه‌فتییێن خۆ يێن لاواز كر.
وگۆتنه‌ وان: هوين په‌رستنا خوداوه‌ندێن خۆ نه‌هێلن، وهوين وه‌ددى وسواعى ويه‌غووثى ويه‌عووقى ونه‌سرى نه‌هێلن، وئه‌ڤه‌ ناڤێن صه‌نه‌مێن وان بوون، وئه‌و ب خۆ ناڤێن هنده‌ك زه‌لامێن چاك بوون، ده‌مێ ئه‌و مرين شه‌يتانى ئێخسته‌ سه‌ر دلێن ملله‌تێ وان كو ئه‌و هنده‌ك په‌يكه‌ران بۆ چێ كه‌ن؛ دا ده‌مێ ئه‌و وان دبينن بۆ كرنا عيباده‌تى زيره‌ك ببن -وه‌كى وان هزركرى-، ڤێجا ده‌مێ ئه‌و ده‌ستێ مرۆڤان چووى وسال درێژ بووين، وهنده‌ك مرۆڤێن دى ب دويڤ وان دا هاتيـن، شه‌يتانى ئێخسته‌ قالبێ وان كو پێشییێن وان په‌رستنا په‌يكه‌ران دكر، وداخوازا ده‌سكاتییێ ژ وان دكر، و ژ به‌ر ڤێ چه‌ندێ په‌يكه‌رسازى وئاڤاكرنا گونبه‌تان ل سه‌ر قه‌بران هاته‌ حه‌رامكرن؛ چونكى ب درێژییا سالان نه‌زان په‌رستنێ بۆ دكه‌ن.
و ب ڕاستى ڤان يێن دويكه‌فتنا وان هاتییه‌كرن گه‌له‌ك مرۆڤ به‌رزه‌كرن ب ڕێكا خه‌ملاندنا خرابییێ ل به‌ر وان، وتو -ئه‌ى خودايێ مه‌- ژ دويركه‌فتنا حه‌قییێ پێڤه‌تر چو ل ڤان يێن زۆردارى كرى زێده‌ نه‌كه‌.
ڤێجا ژ به‌ر گونه‌هێن وان ئه‌و ب تووفانێ هاتنه‌ خه‌ندقاندن، وپشتى خندقينێ ئه‌و چوونه‌ د ئاگره‌كێ مه‌زن دا، ڤێجا ژبلی خودێ وان كه‌سه‌ك نه‌ديت پشته‌ڤانییێ بۆ وان بكه‌ت.
وپشتى نووح ژ وان بێ هیڤى بووى گۆت: خودايێ من تو نه‌هێله‌ كافره‌ك ل سه‌ر عه‌ردى بمينت وب ڕێڤه‌ بچت.
هندى تويى ئه‌گه‌ر تو وان بهێلی ئه‌و دێ به‌نییێن ته‌ يێن باوه‌رى ب ته‌ ئيناى ژ حه‌قییێ د سه‌ر دا به‌ن، ومرۆڤه‌ك ژ وان نابت ئه‌گه‌ر يێ كافر وگونه‌هكار نه‌بت.
خودايێ من تو گونه‌هێن من ويێن دايبابێن من وهه‌چییێ بێته‌ د مالا من ڤه‌ يێ خودان باوه‌ر بت، وبۆ مێرێن خودان باوه‌ر وژنێن خودان باوه‌ر ژێ ببه‌، وتو ژ تێبرن وزيانا ل دنيايێ وئاخره‌تێ پێڤه‌تر چويێ ل كافران زێده‌ نه‌كه‌.
تو -ئه‌ى موحه‌ممه‌د- بێژه‌: خودێ وه‌حى بۆ من هنارتییه‌ كو كۆمه‌كێ ژ ئه‌جنان گوهێ خۆ دا خواندنا من بۆ قورئانێ، ڤێجا ده‌مێ وان گوهـ لێ بووى وان گۆته‌ ملله‌تێ خۆ: هندى ئه‌مين مه‌ يێ گوهـ ل قورئانه‌كا عه‌جێب ره‌هوان بووى.
به‌رێ خه‌لكى دده‌ته‌ حه‌قییێ وهيدايه‌تێ، ڤێجا مه‌ باوه‌رى ب ڤێ قورئانێ ئينا، وئه‌م چو شريكان د عيباده‌تى دا بۆ وى خودايێ خۆ يێ ئه‌م ئافراندين چێ ناكه‌ين.
وكو بلند بت مه‌زنییا خودايێ مه‌، وى نه‌ چو ژن نه‌ چو زارۆك بۆ خۆ نه‌داناينه‌.
ونه‌زانێ مه‌ -كو ئبليسه‌- گۆتنا دوير ژ ڕاستییێ د ده‌ر حه‌قا خودێ دا دگۆت، ده‌مێ دگۆت وى ژن وزارۆك هه‌نه‌.
وهندى ئه‌مين مه‌ هزر دكر كو نه‌ چو مرۆڤ ونه‌ چو ئه‌جنه‌ دره‌وێ ل سه‌ر ناڤێ خودێ ناكه‌ن وژن وزارۆكان بۆ وى پال ناده‌ن.
وهنده‌ك زه‌لام ژ مرۆڤان هه‌بوون خۆ ب هنده‌ك زه‌لامێن ئه‌جنان دپاراستن، ڤێجا وان زه‌لامێن مرۆڤ ب ڤى كارێ خۆ پتر ئه‌و زه‌لامێن ئه‌جنه‌ سه‌ردا برن. وئه‌ڤ خۆ پاراستنا ب يه‌كێ دى ژبلی خودێ، يا كو خودێ ژ نه‌زانان قه‌بويل نه‌كرى، ژ شركا مه‌زنه‌، يا كو خودێ نه‌غه‌فرينت ئه‌گه‌ر خودان ب دورستى ژێ تۆبه‌ نه‌كه‌ت. وئه‌ڤ ئايه‌ته‌ مه‌ گه‌له‌ك ژ هندێ پاشڤه‌ لێ دده‌ت كو ئه‌م بچينه‌ نك سێره‌به‌ند وخێڤزانكان وهه‌ر يه‌كێ وه‌كى وان بت.
وهندى كافرێن مرۆڤانه‌ وان ژى وه‌كى هه‌وه ‌-گه‌لی ئه‌جنان- هزركر كو پشتى مرنێ خودێ كه‌سێ ڕاناكه‌ته‌ڤه‌.
وهندى ئه‌مين مه‌ -كۆما ئه‌جنان- خواست ئه‌م بگه‌هينه‌ عه‌سمانى؛ دا گوهێ خۆ بده‌ينه‌ ئاخفتنا خه‌لكێ وى، به‌لێ مه‌ ئه‌و ديت يێ تژییه‌ ژ وان ملياكه‌تان يێن نۆبه‌دارییێ لێ دكه‌ن، و ژ وان ستێرێن سوژه‌ك يێن كو دڕژيێنه‌ وان يێن دڤێن نێزيك ببن.
وهندى ئه‌م بووين مه‌ به‌رى هنگى ل عه‌سمانى هنده‌ك جهـ بۆ خۆ ددانان؛ دا ئه‌م لێ گوهدارییا ده‌نگ وباسان بكه‌ين، ڤێجا هه‌چییێ نوكه‌ به‌رگه‌ڕيانێ بكه‌ت دا خه‌به‌ره‌كى بۆ خۆ ڤه‌ڕه‌ڤينت ستێره‌كا سۆژه‌ك دێ ل هيڤییا خۆ بينت، يا كو دێ ڕژيێته‌ وى ووى سوژت. وئه‌ڤ هه‌ر دو ئايه‌ته‌ گۆتنێن سێره‌به‌ندان دره‌وين ده‌ردئێخت ئه‌وێن كێم فامان دخاپينن ودبێژنێ: ئه‌م علمێ غه‌يبێ دزانين.
وهندى ئه‌مین ئه‌م نزانين: كانێ خودێ ڤيايه‌ خرابییێ ب سه‌ر خه‌لكێ عه‌ردى دا بينت، يان ژى وى خێر وهيدايه‌ت بۆ وان ڤيايه‌؟
وهندى ئه‌مين يێن چاك د ناڤ مه‌ دا هه‌نه‌، وژبلی وان كافر وسه‌رداچووى ژى د ناڤ مه‌ دا هه‌نه‌، ئه‌م خودان ده‌سته‌ك وبۆچوونێن ژێك جودا بووينه‌.
وهندى ئه‌مين مه‌ باوه‌رى هه‌يه‌ كو خودێ دشێته‌ مه‌، وئه‌م ل ژێر ده‌سهه‌لاتا وينه‌، ڤێجا ئه‌گه‌ر وى تشته‌ك بۆ مه‌ ڤيا ئه‌م ژێ خلاس نابين، وئه‌گه‌ر وى خرابییه‌ك بۆ مه‌ ڤيا ئه‌م نه‌شێين بڕه‌ڤينه‌ عه‌سمانى دا ژ عه‌زابا وى ڕزگار ببين.
وهندى ئه‌مين ده‌مێ مه‌ گوهـ ل قورئانێ بووى مه‌ باوه‌رى پێ ئينا كو ئه‌و حه‌قییه‌ و ژ نك خودێ‌یه‌، ڤێجا هه‌چییێ باوه‌رییێ ب خودايێ خۆ بينت، ئێدى ئه‌و ژ كێمكرنا خێرێن خۆ ناترست، وئه‌و ناترست زۆردارییه‌ك ژى لێ بێته‌ كرن كو گونه‌هێن وى بێنه‌ زێده‌كرن.
وهندى ئه‌مين ژ مه‌ هه‌نه‌ يێن گوهدارییا ئه‌مرێ خودێ دكه‌ن، و ژ مه‌ هه‌نه‌ يێن زۆردار يێن كو ژ ڕێكا حه‌ق ده‌ركه‌فتين، ڤێجا هه‌چییێ موسلمان ببت وگوهدارییا ئه‌مرێ خودێ بكه‌ت، ئه‌و ئه‌ون يێن قه‌ستا ڕێكا حه‌قییێ كرى، وخۆ وه‌ستاندى دا بگه‌هنێ ڤێجا خودێ به‌رێ وان دايێ.
وئه‌وێن ژ ڕێكا ئيسلامێ ده‌ركه‌فتين هه‌ما ئه‌و بوونه‌ پێهلكرییێن جه‌هنه‌مێ.
وئه‌گه‌ر كافرێن مرۆڤ وئه‌جنان ل سه‌ر ڕێكا ئيسلامێ چووبان، وژێ لا نه‌دابان، ئه‌م دا ئاڤه‌كا بۆش ب سه‌ر وان دا بارينين.
و د دنيايێ دا ئه‌م دا ڕزقێ وان به‌رفره‌هـ كه‌ين؛ دا ئه‌م وان بجه‌ڕبينين: كانێ چاوا ئه‌و دێ شوكرا قه‌نجییێن خودێ كه‌ن؟ وهه‌چییێ پشت بده‌ته‌ فه‌رمانا خودايێ خۆ وگوهدانا قورئانێ، ئه‌و دێ به‌رێ وى ده‌ته‌ عه‌زابه‌كا دژوار و ب زه‌حمه‌ت.
وهندى مزگه‌فتن بۆ په‌رستنا خودێ ب تنێنه‌، ڤێجا هوين په‌رستنا كه‌سێ دى لێ نه‌كه‌ن، وهوين دوعا وپه‌رستنێ بۆ وى ب تنێ لێ بكه‌ن؛ چونكى مزگه‌فت نه‌هاتينه‌ ئاڤاكرن بۆ تشته‌كێ دى ژبلی په‌رستنا خودێ.
وده‌مێ موحه‌ممه‌د ڕابووى، په‌رستنا خودايێ خۆ كرى، نێزيك بوو ئه‌جنه‌ ل دۆرێن وى ژ بۆشاتییا وان كۆم كۆم بكه‌ڤنه‌ سه‌رێك؛ دا گوهێ خۆ بده‌نه‌ قورئان خواندنا وى.
تو -ئه‌ى موحه‌ممه‌د- بێژه‌ كافران: هه‌ما ئه‌ز په‌رستنا خودايێ خۆ ب تنێ دكه‌م، وئه‌ز د په‌رستنێ دا چو شريكان بۆ وى چێ ناكه‌م.
تو بێژه‌ وان: هندى ئه‌زم ئه‌ز نه‌شێم زيانه‌كێ ژ هه‌وه‌ بده‌مه‌ پاش، يان مفايه‌كى بگه‌هينمه‌ هه‌وه‌.
تو بێژه‌: هندى ئه‌زم كه‌س نينه‌ من ژ عه‌زابا خودێ ڕزگار بكه‌ت ئه‌گه‌ر من بێ ئه‌مرییا وى كر، وئه‌ز جهه‌كى نابينم ژ عه‌زابا وى بڕه‌ڤمێ.
ب تنێ ئه‌ز دشێم وى تشتى بگه‌هينمه‌ هه‌وه‌ يێ خودێ فه‌رمان پێ ل من كرى، وپه‌ياما وى يا وى ئه‌ز بۆ هه‌وه‌ پێ هنارتيم. وهه‌چییێ گوهدارییا خودێ وپێغه‌مبه‌رێ وى نه‌كه‌ت، جزايێ وى ئاگرێ جه‌هنه‌مێیه‌ ئه‌و هه‌روهه‌ر دێ تێدا مينت.
حه‌تا ده‌مێ بوتپه‌رێس وێ عه‌زابێ دبينن يا ژڤان بۆ وان پێ هاتییه‌دان، هنگى ئه‌و دێ زانن: پشته‌ڤانێ كێ يێ لاوازتره‌ وله‌شكه‌رێ كێ يێ كێمتره‌؟
تو -ئه‌ى موحه‌ممه‌د- بێژه‌ بوتپه‌رێسان: ئه‌ز نزانـم كانێ ده‌مێ هاتنا وێ عه‌زابێ يا ژڤان بۆ هه‌وه‌ پێ هاتییه‌دان يێ نێزيكه‌، يان ژى خودايێ من دێ ده‌مه‌كێ درێژ بۆ دانت؟
وئه‌و يێ زانايه‌ ب تشتێ نه‌به‌رچاڤ، وئه‌و كه‌سێ ژ به‌نییێن خۆ ب غه‌يبا خۆ ئاگه‌هدار ناكه‌ت.
ئه‌و تێ نه‌بت يێ خۆ بۆ پێغه‌مبه‌رينییێ هلبژارتى وپێ ڕازى بووى، ئه‌و وى ب هنده‌كێ ژ غه‌يبێ ئاگه‌هدار دكه‌ت، وئه‌و ل به‌ر ده‌ستێ وى پێغه‌مبه‌رى و ل پشت وى هنده‌ك ملياكه‌تان دهنێرت دا ئه‌و وى ژ ئه‌جنان بپارێزن؛ دا ئه‌و چو گۆتنان ژ وى نه‌دزن وبۆ خێڤزانكان ببه‌ن.
دا پێغه‌مبه‌ر بزانت كو حالێ پێغه‌مبه‌رێن به‌رى وى ژى د گه‌هاندنێ دا هه‌ر يێ وه‌سا بوو، وكو ئه‌و ژى وه‌كى وان ژ ئه‌جنان يێ هاتییه‌ پاراستـن، وكو زانينا خودێ دۆرا ل هه‌ر تشته‌كێ ل نك وان گرتى چ يێ ئاشكه‌را بت چ يێ ڤه‌شارتى، تشته‌ك ژ وان ل وى به‌رزه‌ نابت، وهه‌ر تشته‌كێ هه‌ى وى هژمارتییه‌، وچو ژێ ل وى به‌رزه‌ نابت.
ئه‌ى ئه‌وێ خۆ د ناڤ جلكێن خۆ ڕا پێچاى.
ل شه‌ڤێ كێمه‌كێ تێ نه‌بت تو بۆ نڤێژێ ڕاببه‌.
تو نيڤا شه‌ڤێ ڕاببه‌ يان پيچه‌كێ ژ نيڤێ كێمتر حه‌تا بگه‌هته‌ سێكێ.
يان پتر ژ نيڤێ حه‌تا بگه‌هته‌ دو سێكان، وتو هێدى و ب دلێ خۆ قورئانێ بخوينه‌.
هندى ئه‌مين ئه‌م دێ قورئانه‌كا مه‌زن يا حوكم وئه‌حكام تێدا بۆ ته‌- ئه‌ى موحه‌ممه‌د- ئينينه‌ خوارێ.
هندى ئه‌و عيباده‌ته‌ يێ ب شه‌ڤێ دئێته‌ كرن ئه‌و پتر كارى ل دلی دكه‌ت، وئه‌و گۆتنا تێدا دئێته‌ خواندن يا ئاشكه‌راتره‌؛ چونكى دل هنگى ژ موژيلاهییێن دنيايێ يێ ڤالايه‌.
هندى تويى بۆ ته‌ ل ڕۆژێ ده‌مه‌كێ درێژ هه‌يه‌ كو ب كار وبارێ خۆ ڕاببى، و ب كارێ گه‌هاندنا په‌ياما خۆ ڕاببى، ڤێجا تو ب شه‌ڤێ خۆ بۆ كرنا عيباده‌تى ڤالا بكه‌.
وتو -ئه‌ى موحه‌ممه‌د- ناڤێ خودايێ خۆ بێژه‌، ودوعا پێ ژ وى بكه‌، وتو ل ده‌مێ عيباده‌تى ب دورستى خۆ بۆ وى ڤالا بكه‌، وخۆ بهێله‌ ب هيڤییا ويڤـه‌.
خودايێ ڕۆژهه‌لات وڕۆژئاڤايێ ئه‌وه‌ چو خودايێن ڕاست ژ وى پێڤه‌تر نينن، ڤێجا تو خۆ بهێله‌ ب هيڤییا ويڤه‌، وكارێ خۆ هلپسێره‌ وى.
وتو بێهنا خۆ ل سه‌ر وى تشتى فره‌هـ بكه‌ يێ بوتپه‌رێس د ده‌ر حه‌قا ته‌ ودينێ ته‌ دا دبێژن، وتو د كريارێن وان يێن نه‌حه‌ق دا چاڤ ل وان نه‌كه‌، وپشت بده‌ وان، وتۆلێ لێ ڤه‌نه‌كه‌.
وتو -ئه‌ى موحه‌ممه‌د- من وڤان دره‌وپێكه‌ران بهێله‌ ئه‌وێن ل دنيايێ كه‌فتينه‌ خۆشییان ڤێجا دره‌وێ ب ئايه‌تێن من دكه‌ن، وده‌مه‌كێ كێم تو ده‌ليڤێ بدێ حه‌تا ڕۆژا وان دئێت وعه‌زابا وان حال دبت.
هندى ئه‌ون ل ئاخره‌تێ قه‌يدێن گران وئاگرێ شاراندى يێ ئه‌و پێ بسوژن بۆ وان ل نك مه‌ هه‌نه‌.
وخوارنه‌كا كرێت يا كو د گه‌روییێن وان ڕا بمينت، وعه‌زابه‌كا ب ئێش ژى بۆ وان هه‌يه‌.
ڕۆژا عه‌رد وچيا دهژيێن حه‌تا چيا دبنه‌ گركه‌كێ خيزێ هوير وبژاله‌.
هندى ئه‌مين مه‌ بۆ هه‌وه‌ -گه‌لی خه‌لكێ (مه‌كه‌هێ)- موحه‌ممه‌د يێ كرییه‌ پێغه‌مبه‌ر، وشاهد ل سه‌ر كوفر ونه‌گوهدارییا هه‌وه‌، وه‌كى مه‌ مووسا بۆ فيرعه‌ونى كرییه‌ پێغه‌مبه‌ر.
ڤێجا فيرعه‌ونى باوه‌رى ب مووساى نه‌ئينا، وئه‌و دره‌وين ده‌رێخست، وبێ ئه‌مرییا وى كر، ڤێجا مه‌ ئه‌و ب گرتنه‌كا دژوار ئه‌و گرت. وئه‌ڤه‌ ترساندنه‌كه‌ ژ نه‌گوهدارییا موحه‌ممه‌دى -سلاڤ لێ بن-، كو ئه‌و بێته‌ سه‌رێ نه‌گوهدارى يێ هاتییه‌ سه‌رێ فيرعه‌ونى وملله‌تێ وى
ڤێجا چاوا هوين دێ خۆ ژ عه‌زابا قيامه‌تێ پارێزن -ئه‌گه‌ر هوين كافر بوون- ڕۆژا بچويك ژ ترس وسه‌هما وێ دا پير دبن؟
وێ ڕۆژێ عه‌سمان ژ ترسان دا يێ شه‌ق شه‌قه‌، سۆزا خودێ ب هاتنا وێ ڕۆژێ هه‌ر دێ ب جهـ ئێت.
هندى ئه‌ڤ ئايه‌تێن ب ترسن شيره‌ت وعيبره‌تن بۆ مرۆڤان، ڤێجا هه‌چییێ بڤێت مفاى بۆ خۆ ژێ وه‌ربگرت دێ ته‌قوايێ بۆ خۆ كه‌ته‌ ڕێك دا پێ بگه‌هته‌ ڕازيبوونا خودايێ خۆ يێ ئه‌و ئافراندى و ب خودان كرى.
هندى خودايێ ته‌يه ‌-ئه‌ى موحه‌ممه‌د- دزانت كو هنده‌ك جاران كێمتر ژ دو سێكێن شه‌ڤێ تو بۆ كرنا نڤێژان ڕادبى، وهنده‌ك جاران نيڤه‌كا شه‌ڤێ تو ڕادبى، وهنده‌ك جاران سێكا شه‌ڤێ تو ڕادبى، وده‌سته‌كه‌ك ژ صه‌حابییێن ته‌ ژى ڕادبن. وخودێ ب تنێ‌یه‌ يێ شه‌ڤ وڕۆژان دپيڤت، ودزانت ده‌مێ وان چه‌نده‌، چه‌ند ژێ چووينه‌ وچه‌ند ژێ ماينه‌، خودێ زانییه‌ كو هوين نه‌شێن شه‌ڤێ هه‌مییێ ڕابن، له‌و وى ل سه‌ر هه‌وه‌ سڤك كر، ڤێجا د نڤێژێن شه‌ڤێ دا هندى هوين بشێن هند قورئانێ بخوينن، خودێ زانییه‌ كو د ناڤ هه‌وه‌ دا هنده‌ك دێ هه‌بن ژ به‌ر نه‌خۆشییێ نه‌شێن ب شه‌ڤێ ڕاببن، وهنده‌كێن دى بۆ بازرگانییێ وكارى ده‌ردكه‌ڤنه‌ عه‌ردان داخوازا ڕزقێ حه‌لال بۆ خۆ دكه‌ن، وهنده‌كێن دى هه‌نه‌ جيهادێ د ڕێكا خودێ دا دكه‌ن؛ دا په‌يڤا وى بلند بكه‌ن ودينێ وى ب سه‌ر بێخن، ڤێجا هندى هوين بشێن ژ قورئانێ هندێ د نڤێژا خۆ دا بخوينن، وهـوين به‌رده‌وامى يێ ل سـه‌ر كرنا نڤێژێ بكه‌ن، وزه‌كاتا خۆ يا واجب بده‌ن، وهنده‌كێ ژ مالێ خۆ بۆ خودێ د ڕێكێن خێرێ وقه‌نجییێ دا خه‌رج بكه‌ن، وهه‌ر خێره‌ك وقه‌نجییه‌كا د دنيايێ دا هوين بكه‌ن، ل نك خودێ ل قيامه‌تێ خێره‌كا چێتر ومه‌زنتر هوين دێ بينن، وهوين ل هه‌مى ده‌مان داخوازا ژێبرنا گونه‌هان ژ خودێ بكه‌ن، هندى خودێ‌یه‌ باش گونه‌هـ ژێبره‌ بۆ هه‌وه‌ ويێ دلۆڤانكاره‌ ب هه‌وه‌.
ئه‌ى ئه‌وێ خۆ د ناڤ جلكێن خۆ ڕا نخافتى.
تو ژ ناڤ جهێ خۆ ڕابه‌، وخه‌لكى ژ عه‌زابا خودێ بترسينه‌.
وتو خودايێ خۆ ب تنێ مه‌زن بكه‌ وپه‌رستنێ بۆ بكه‌.
وجلكێن خۆ ژ هه‌مى ڕه‌نگێن پيساتییێ پاقژ بكه‌.
ويێ به‌رده‌وام به‌ ل سه‌ر خۆدويركرنا ژ صه‌نه‌م وكارێن شركێ، ونێزيكى وان نه‌به.
وتو خێران نه‌ده‌ ب ئنيه‌تا هندێ كو پتر ژێ بگه‌هته‌ ته‌.
وتو صه‌برێ ل سه‌ر وى تشتى بكه‌ يێ خودێ پێ ژ ته‌ ڕازى ببت.
ڤێجا ئه‌گه‌ر بۆ ڕابوون وكۆمكرنێ د (بۆڕییێ) دا هاته‌لێدان.
هنگى ئه‌و ڕۆژ ل سه‌ر كافران دێ يا ب زه‌حمه‌ت بت.
ويا ب ساناهى نينه‌ ئه‌و ژ ته‌نگاڤییێن وێ ڕۆژێ ڕزگار ببـن.
تو -ئه‌ى موحه‌ممه‌د- من و وى بهێله‌ يێ من ئه‌و ئێكانه‌ د زكێ دايكا وى دا بێ مال وبێ عه‌يال ئافراندى.
ڤێجا من ماله‌كێ زۆر دایێ.
وئه‌و كوڕێن ل نك وى ل (مه‌كه‌هێ) دئاماده‌ دانێ.
ومن ڕێكێن ژينێ بۆ وى ب ساناهيكرن.
پاشى پشتى ڤێ دانێ ئه‌و دلێ خۆ دبه‌تێ كو ئه‌ز مالێ وى وعه‌يالێ وى بۆ وى زێده‌ كه‌م، وئه‌وى كوفر ب من كرییه‌.
نه‌خێر وه‌ نينه‌ وه‌كى ئه‌ڤ سه‌رداچوويێ گونه‌هكار دبێژت، ئه‌ز چويێ بۆ وى زێده‌ ناكه‌م؛ چونكى هندى ئه‌و بوو وى باوه‌رى ب قورئانێ نه‌ئينايه‌ ودره‌و ب ده‌ليلێن خودێ كرییه‌.
هند نه‌خۆشییا عه‌زابێ ووه‌ستيانێ ئه‌ز دێ ده‌مه‌ وى كو ئه‌و ژێ ڕحه‌ت نه‌بت. (ومه‌خسه‌د ب ڤى مرۆڤى وه‌ليدێ كوڕێ موغيره‌يه‌ ئه‌وێ ڕكدارییا حه‌قییێ كرى وئاشكه‌را نه‌ياره‌تییا خودێ وپێغه‌مبه‌رێ وى كرى).
هندى ئه‌و بوو وى د دل دا هزرا خۆ كر بوو، دا تشته‌كى بۆ خۆ ئاماده‌ بكه‌ت طانێ پێ ل موحه‌ممه‌دى وقورئانێ بده‌ت.
ڤێجا ئه‌و بێزار بوو وهاته‌ شكاندن، وئه‌و ب وێ چه‌ندێ هێژاى تێچوونێ بوو، چاوا وى د دل دا ئه‌ڤ طانه‌ ئاماده‌كر؟
پاشى ديسا ئه‌و بێزار بوو وهاته‌ شكاندن.
پاشى وى هزرا خۆ د وێ طانێ دا كر يا وى ئاماده‌كرى ل قورئانێ بده‌ت.
پاشى وى ناڤچاڤێن خۆ كرنه‌ گرێ، وگه‌له‌ك خۆ تێك بر، وڕه‌نگێ خۆ گوهاڕت ده‌مێ وى چو ڕێ نه‌ماين، ونه‌شياى چو طانا ل قورئانێ بده‌ت.
پاشى ئه‌و زڤڕى پشت دا حه‌قییێ، وخۆ ژ هندێ مه‌زنتر ديت كو ئعترافێ پێ بكه‌ت.
ووى د ده‌ر حه‌قا قورئانێ دا گۆت: هه‌ما ئه‌ڤ گۆتنا موحه‌ممه‌د دبێژت سێره‌به‌ندییه‌كه‌ ژ يێن به‌رێ دئێته‌ ڤه‌گوهاستن.
هه‌ما ب تنێ ئه‌ڤه‌ گۆتنا مرۆڤانه‌ موحه‌ممه‌د يێ ژ وان فێربوويێ، ودبێژت: ئه‌ڤه‌ ژ نك خودێ‌یه‌.
ئه‌ز دێ وى به‌مه‌ جه‌هنه‌مێ؛ دا ئه‌و تام بكه‌ته‌ گه‌رما وێ و ب ئاگرێ وێ بسوژت.
وتو چ دزانى جه‌هنه‌م چيه‌؟
ئه‌و نه‌ گۆشتى دهێلت نه‌ هه‌ستى.
چه‌رمێ سه‌ر وچاڤان دگوهۆڕت، ودسوژت وڕه‌ش دكه‌ت.
نۆزده‌ فريشته‌ ژ زه‌بانییێن دژوار ل سه‌ر خه‌لكێ وى ڕادوه‌ستن وكارێ وان ب ڕێڤه‌دبه‌ن.
وهه‌ما زه‌بانییێن جه‌هنه‌مێ مه‌ ژ فريشته‌يێن زڤر داينه‌، وهه‌ما ئه‌و هژمارا هه‌ مه‌ بۆ كافران كرییه‌ جه‌ڕباندن؛ ودا باوه‌رى پتر بۆ وان چێ ببت يێن كيتاب بۆ هاتییه‌دان ژ جوهى وفه‌لان كو ئه‌ڤ تشتێ د قورئانێ دا هاتى ل دۆر هژمارا زه‌بانییێن جه‌هنه‌مێ ڕاستییه‌كه‌ ژ نك خودێ، چونكى ئه‌و هژمار د كتێبێن وان ژى دا هاتییه‌، ودا باوه‌رییا خودان باوه‌ران پتر لێ بێت، ودا ئه‌وێن كيتاب بۆ هاتییه‌دان وخودان باوه‌ر د وێ چه‌ندێ دا ب گومان نه‌كه‌ڤن؛ ودا ئه‌وێن نفاق د دلێن وان دا هه‌ى وكافر بێژن: خودێ چ مه‌خسه‌د ب ڤێ هژمارا غه‌ريب هه‌يه‌؟ ب تشته‌كێ وه‌كى ڤێ خودێ وى د سه‌ردا دبه‌ت يێ وى بڤێت، ووى ب هيدايه‌ت دئينت يێ وى بڤێت، و ژ خودێ پێڤه‌تر كه‌س هژمارا ملياكه‌تێن خودايێ ته‌ نزانت. وهه‌ما ئاگر شيره‌ت وبيرئينانه‌كه‌ بۆ مرۆڤان.
مه‌سه‌له‌ نه‌ يا وه‌سايه‌ وه‌كى وان گۆتى، خودێ ب هه‌يڤێ سويند دخۆت.
و ب شه‌ڤێ ده‌مێ دچت ودبۆرت.
و ب سپێدێ ده‌مێ گه‌ش وئاشكه‌را دبت.
هندى جه‌هنه‌مه‌ تشته‌كێ مه‌زنه‌.
دا خه‌لك بترسن.
بۆ هه‌ر كه‌سه‌كێ بڤێت ژ هه‌وه‌ كو ب كرنا باشییان خۆ نێزيكى خودێ بكه‌ت، يان ب كرنا گونه‌هان پاش بكه‌ڤت.
هه‌ر نه‌فسه‌ك ب كريارا خۆ ڤه‌ يا گرێدايه‌، و ل نك خودێ ئه‌و د گه‌ره‌وا كه‌دا خۆ دايه‌، وئه‌و نائێته‌ به‌ردان حه‌تا وان حه‌قان نه‌ده‌ت يێن ل سه‌ر.
موسلمانێن دلسۆز تێ نه‌بن خودانێن ڕاستییێ ئه‌وێن ب گوهدارییا خودێ گه‌رده‌نا خۆ دايه‌ ئازاكرن.
ئه‌و د وان به‌حه‌شتان دانه‌ يێن سالۆخه‌تێن وان نه‌ئێنه‌دان ، هنده‌ك ژ وان پسيارا وان كافران ژ هنده‌كان دكه‌ن .
وان كافران يێن تاوان د ده‌ر حه‌قا خۆ دا كرى.
ئه‌و چ بوويه‌ هوين برينه‌ جه‌هنه‌مێ؟
تاوانباران گۆت: د دنيايێ دا ئه‌م ژ نڤێژكه‌ران نه‌بووين.
ومه‌ خێر وقه‌نجى د گه‌ل هه‌ژاران نه‌دكرن.
وئه‌م ب گۆتنێن نه‌حه‌ق د گه‌ل سه‌رداچوويان د ئاخفتيـن.
ومه‌ دره‌و ب ڕۆژا حسێب وجزادانێ دكر.
حه‌تا مرن گه‌هشتییه‌ مه‌، وئه‌م د وى حالێ خراب دا.
ڤێجا مه‌هده‌را چو مه‌هده‌رچییان ژ ملياكه‌ت وپێغه‌مبه‌ران مفاى ناگه‌هينته‌ وان؛ چونكى مه‌هده‌ر هه‌ما بۆ وانه‌ يێن خودێ حه‌ز بكه‌ت، وده‌ستويرییێ بده‌ت.
ڤێجا بوتپه‌رێسان چيه‌ پشت دده‌نه‌ قورئانێ وشيره‌تێن وێ؟
هه‌ر وه‌كى ئه‌و كه‌رێن كويڤينه‌.
ژ شێره‌كى دڕه‌ڤن.
به‌لكى هه‌ر يه‌ك ژ ڤان بوتپه‌رێسان دڤێت خودێ كيتابه‌كا ڤه‌كرى ژ عه‌سمانى بۆ بينت، وه‌كى بۆ موحه‌ممه‌دى -سلاڤ لێ بن- هاتى.
نه‌خێر وه‌ نينه‌ وه‌كى ئه‌و هزر دكه‌ن، به‌لكى يا دورست ئه‌وه‌ ئه‌و ژ ئاخره‌تێ ناترسن،وباوه‌رییێ ب ڕابوونا پشتى مرنێ وجزادانێ نائينن.
ب ڕاستى هندى قورئانه‌ بيرئينانه‌كا ره‌هوانه‌.
وئه‌و به‌سه‌ بۆ وى يێ بڤێت بيرا خۆ لێ بينته‌ڤه‌ ومفايه‌كى ژ هيدايه‌تا وێ ببينت.
وئه‌و چو مفاى بۆ خۆ ژێ نابينن ئه‌گه‌ر خودێ هيدايه‌ت بۆ وان حه‌ز نه‌كربت. ئه‌وه‌ هه‌ژى هندێ كو گوهدارى وته‌قوا وى بێته‌ كرن، وئه‌وه‌ هه‌ژى هندێ كو گونه‌هان بۆ وى ژێ ببه‌ت يێ باوه‌رییێ پێ بينت.
خودێ ب ڕۆژا حسێب وجزادانێ سويندێ دخۆت.
و ب نه‌فسا خودان باوه‌ر وته‌قوادار ئه‌وا لۆمێ ل خودانێ خۆ دكه‌ت ئه‌گه‌ر وى خرابى كرن.
ئه‌رێ ئه‌ڤ مرۆڤێ كافر هزر دكه‌ت ئه‌م نه‌شێين هه‌ستییێن وى كۆم بكه‌ين پشتى ئه‌و به‌لاڤ دبن؟
به‌لێ ئه‌م دێ وان كۆم كه‌ين، وئه‌م دشێين تبلێن ده‌ست وپییێن وان وه‌كى ده‌ستێن حێشترێ ڕاست بكه‌ين.
به‌لكى مرۆڤ باوه‌رییێ ب ڕابوونا پشتى مرنێ نائينت، وى دڤێت د هه‌مى ژییێ خۆ دا خرابییێ بكه‌ت.
ب نه‌باوه‌رى ئينان ڤه‌ ئه‌و پسيارا ڕۆژا قيامه‌تێ دكه‌ت: كانێ كه‌نگى ئه‌و دێ ئێت؟
ڤێجا ئه‌گه‌ر ژ به‌ر ترس وسه‌هما ڕۆژا قيامه‌تێ چاڤ حێبه‌تى بوون ومه‌نده‌هووش مان.
وڕۆناهییا هه‌يڤێ نه‌ما.
وڕۆژ وهه‌يڤ پێكڤه‌ ژ ڕۆژئاڤايێ تارى هه‌لاتن.
هنگى مرۆڤ دبێژت: جهێ ڕه‌ڤينا ژ عه‌زابێ ل كيڤه‌يه‌؟
مه‌سه‌له‌ وه‌ نينه‌ وه‌كى ته‌ -ئه‌ى مرۆڤۆ- دڤێت كو بڕه‌ڤى، چو جهێن ڕه‌ڤێ بۆ ته‌ نينن.
دويماهییا هه‌مى چێكرییان ڕۆژا قيامه‌تێ وجهێ لێ ئاكنجيبوونا وان بۆ نك خودێ‌یه‌.
وێ ڕوژێ به‌حسێ هه‌مى كريارێن مرۆڤى دێ بۆ وى ئێنه‌كرن: چ باشى بن چ خرابى.
به‌لكى مرۆڤ ب خۆ هێجه‌ته‌كا ئاشكه‌رايه‌ ل سه‌ر كارێ خۆ يێ وى كرى ونه‌كرى.
وچو هێجه‌ته‌كا ئه‌و بۆ خۆ بگرت ژى ژێ نائێته‌ قه‌بويلكرن وچو مفاى ناده‌تێ.
تو -ئه‌ى موحه‌ممه‌د- ئه‌زمانێ خۆ ب خواندنا قورئانێ نه‌لڤلڤينه‌ ده‌مێ ئه‌و دئێته‌ خوارێ؛ دا كو تو له‌زێ د ژبه‌ركرنا وێ دا بكه‌ى، ژ ترسێن هندێ دا كو ئه‌و ژ ده‌ست ته‌ ده‌ركه‌ڤت.
كۆمكرنا وێ دسنگێ ته‌ دا، كو چى گاڤا ته‌ ڤيا پشتى هنگى بخوينى ل سه‌ر مه‌يه‌.
ڤێجا ئه‌گه‌ر قاصدێ مه‌ جبريلی ئه‌و بۆ ته‌ خواند تو گوهێ خۆ بده‌ خواندنا وى وخۆ بێ ده‌نگ بكه‌، پاشى وه‌كى وى بۆ ته‌ خواندى تو ژى بخوينه‌.
پاشى ئاشكه‌راكرنا وى جهێ ڕامانا وێ ل به‌ر ته‌ ئاسێ بووى ل سه‌ر مه‌يه‌.
مه‌سه‌له‌ وه‌ نينه‌ وه‌كى هوين دبێژن -گه‌لی بوتپه‌رێسان- كو ڕابوونا پشتى مرنێ وجزادان نينه‌، به‌لكى هوين ملله‌ته‌كن هوين حه‌ز ژ دنيايێ وخه‌ملا وێ دكه‌ن.
وهوين ئاخره‌تێ وخۆشییا وێ دهێلن.
ڕۆژا قيامه‌تێ ڕوییێن دلخۆشان دگه‌ش وجوانن.
ئه‌و ئافرانده‌رێ خۆ دبينن وخۆشییێ ب وێ چه‌ندێ دبه‌ن.
وڕۆژا قيامه‌تێ ڕوییێن به‌ختڕه‌شان د ڕه‌ش وتێكچووينه‌.
ئه‌و هزر دكه‌ن موصيبه‌ته‌كا مه‌زن يا مۆركێن پشتێ دشكێنت دێ ب سه‌ر وان دا ئێت.
ب ڕاستى رح گه‌هشته‌ حه‌فكێ.
وهنده‌كێن ئاماده‌ گۆت: ئه‌رێ كه‌سه‌ك هه‌يه‌ وى ده‌رمان بكه‌ت و ژ ڤى حالی ده‌ربێخت؟
وئه‌وێ كه‌فتییه‌ به‌ر مرنێ باش زانى كو ئه‌ڤه‌ ده‌سپێكا هێلانا دنيايێیه‌ ژ به‌ر كو ئه‌و ملياكه‌تێ مرنێ دبينت.
ودژوارییا دويماهییا دنيايێ ب دژوارییا به‌راهییا ئاخره‌تێ ڕا گه‌هشت.
ڕۆژا قيامه‌تێ هاژۆتنا به‌نییان بۆ نك خودێ‌یه‌: يان بۆ به‌حه‌شتێ، يان بۆ ئاگرى.
ڤێجا وى كافرى نه‌ باوه‌رى ب پێغه‌مبه‌رى وقورئانێ ئينابوو، ونه‌ نڤێژێن فه‌ر بۆ خودێ كربوون.
به‌لكى وى دره‌و ب قورئانێ كربوو، وپشت دابوو باوه‌رییێ.
پاشى ئه‌و ب دفن بلندى وخۆمه‌زنكرن ڤه‌ چووبوو نك مرۆڤێن خۆ.
تێچوون ل دويڤ تێچوونێ بۆ ته‌ بت.
پاشى تێچوون ل دويڤ تێچوونێ بۆ ته‌ بت.
ئه‌رێ ئه‌ڤ مرۆڤێ باوه‌رییێ ب ڕابوونا پشتى مرنێ نه‌ئينت هزر دكه‌ت ئه‌و دێ ئێته‌ هێلان وچو فه‌رمان ل وى نائێنه‌ كرن، وچو حسێب د گه‌ل وى نائێته‌كرن؟
ئه‌رێ ما ئه‌و چپكه‌كا ئاڤێ يا لاواز نه‌بوو كو دهاته‌ ڕێتن.
پاشى ئه‌و بوو پارچه‌يه‌كا خوينا هشك، ڤێجا خودێ ب شيانا خۆ ئه‌و ئافراند و ب جوانترين ڕه‌نگ دورست كر؟
ووى هه‌ردو جۆت: يێ نێر ويێ مێ، ژ ڤى مرۆڤى دان.
ئه‌رێ ما ئه‌و خودايێ ئه‌ڤ تشته‌ ئافراندين نه‌شێت پشتى مرنێ جاره‌كا دى چێكرییان .
ب ڕاستى ده‌مه‌كێ درێژ د سه‌ر مرۆڤى ڕا چووبوو به‌رى رح بۆ وى بێته‌دان، ئه‌و تشته‌كێ بێته‌ گۆتن يان ديتن نه‌بوو.
هندى ئه‌مين مه‌ مرۆڤ ژ چپكه‌كا تێكه‌ل ژ ئاڤا زه‌لامى وژنێ ئافراندییه‌، پاشى ئه‌م وى ب ئه‌حكامێن شريعه‌تى دجه‌ڕبينين، ڤێجا ژ به‌ر وێ چه‌ندێ مه‌ ئه‌و كره‌ خودان گوهـ وخودان چاڤ؛ دا وى گوهـ ل ئايه‌تان ببت، وده‌ليلان ببينت.
هندى ئه‌مين مه‌ ڕێكا هيدايه‌تێ وسه‌رداچوونێ وخێر وشه‌ڕان بۆ ئاشكه‌را كر؛ دا ئه‌و ببته‌ خودان باوه‌ره‌كێ شوكردار، يان كافره‌كێ قه‌نجى ڤه‌شێر.
هندى ئه‌مين مه‌ هنده‌ك قه‌يدێن ژ ئاسنى بۆ كافران ئاماده‌كرينه‌ پییێن وان پێ دئێنه‌ گرێدان، وهنده‌ك زنجيرێن ده‌ستێن وان پێ ب ستويێن وان ڤه‌ بێنه‌گرێدان، وئاگره‌كێ ئه‌و پێ بێنه‌ سۆتن.
هندى ئه‌و دلسۆز وباشكارن يێن حه‌قێ خودێ ژ سه‌ر خۆ ڕادكه‌ن، ڕۆژا قيامه‌تێ ئه‌و ژ په‌رداغه‌كێ تژى ژ مه‌يا تێكه‌ل كرییه‌ د گه‌ل خۆشترين بێهنێ، كو ئاڤا كافوورییه‌، ڤه‌دخۆن.
ئه‌و ڤه‌خوارن كانییه‌كه‌ به‌نییێن خودێ ژێ ڤه‌دخۆن، وكانێ چاوا وب كيژ لايى ڤه‌ وان دڤێت ئه‌و وێ وه‌سا ب ساناهى دبه‌ن.
ئه‌و وى تشتێ باش ب جهـ دئينن يێ وان بۆ خودێ ل سه‌ر خۆ نه‌زركرى، وئه‌و ژ عه‌زبا خودێ يا ل ڕۆژا قيامه‌تێ دترسن ئه‌وا زيانا وێ مه‌زن وخرابییا وێ ل سه‌ر خه‌لكى به‌لاڤ.
وئه‌و د سه‌ر ڤيان وپێتڤییا وان ڕا بۆ خوارنێ ئه‌و وێ دده‌نه‌ وى هه‌ژارێ چو نه‌بت ونه‌شێت چو كه‌دان بۆ خۆ بكه‌ت، ووى زارۆكێ بابێ وى مرى وئه‌و هێلايه‌ بێ مال، وئه‌و ئێخسيرێ د شه‌ڕى دا هاتییه‌گرتن چ كافر بت يان نه‌.
وئه‌و د دلێن خۆ دا دبێژن: هه‌ما بۆ كنارێ خودێ ودا ئه‌و ژ مه‌ ڕازى ببت، ئه‌م قه‌نجییێ د گه‌ل هه‌وه‌ دكه‌ين، مه‌ چو به‌رانبه‌ر ژ هه‌وه‌ نه‌ڤێت ومه‌خسه‌دا مه‌ ئه‌و نينه‌ هوين مه‌دحێن مه‌ بكه‌ن يان شوكرا مه‌ بكه‌ن.
هندى ئه‌مين ئه‌م ژ ڕۆژه‌كا دژوار ژ خودايێ خۆ دترسين يا كو ناڤچاڤ تێدا تێك دچن ودبنه‌ گرێ، ژ به‌ر كرێتى ودژوارییا وێ ڕۆژێ.
ڤێجا خودێ ئه‌و ژ ته‌نگاڤییێن وێ ڕۆژێ پاراسـتن، ودێمێن وان جــوان وگه‌ش كرن، ودلێن وان ته‌نا وكه‌يفخۆش كرن.
و ژ به‌ر صه‌برا وان ل سه‌ر خێرێ ل دنيايێ كێشاى جزايێ وان كره‌ به‌حه‌شته‌كا مه‌زن، وئه‌و ئارميشێ نه‌رم تێدا دكه‌نه‌ به‌ر خۆ.
ل سه‌ر وان ته‌ختان دپالداينه‌ يێن ب جوانترين فه‌رشان هاتينه‌ خه‌ملاندن، نه‌ ئه‌و گه‌رما ڕۆژێ دبينن ونه‌ دژوارییا سه‌رمايێ.
ودار وبارێ به‌حه‌شتێ يێ نێزيكى وانه‌ سيبه‌رێ ل وان دكه‌ت، وچنينا به‌رهه‌مێ وان داران بۆ وان يا هاتییه‌ ب ساناهيكرن.
وخزمه‌تكار ئامانێن زيڤى، وپه‌رداغێن ڤه‌خوارنێ يێن شويشێ ئه‌وێن ژ زيڤى هاتينه‌ چێكرن ل سه‌ر وان دگێڕن.
وان ئه‌و په‌رداغ پيڤاينه‌ وهند ڤه‌خوارنێ دكه‌نێ هندى ڤه‌خوران دڤێت نه‌كێم نه‌زێده‌.
و د به‌حه‌شتێ دا په‌رداغێن تژى مه‌يا تێكه‌ل د گه‌ل زه‌نجه‌بيلێ بۆ ڤان چاكان دئێنه‌دان.
ئه‌و ژ كانییه‌كا به‌حه‌شتێ ڤه‌دخون يا كو دبێژنێ: سه‌لسه‌بيل؛ هندى ئاڤا وێ يا ساخله‌م وخۆشه‌.
وهنده‌ك كوڕكێن خزمه‌تكار هه‌نه‌ ل سه‌ر وان دگه‌ڕيێن هه‌رده‌م ل سه‌ر يه‌ك حالينه‌، ده‌مێ تو وان دبينى -ژ به‌ر جوانى وڕوى گه‌شییا وان- تو دێ هزر كه‌ى ئه‌و مرارییێن دبه‌لاڤ وگه‌شن.
وهه‌ر جهه‌كێ تو به‌رێ خۆ بده‌يێ ژ به‌حه‌شتێ دێ خۆشییه‌كا نه‌ئێته‌ سالۆخدان وملكه‌كێ مه‌زن وبه‌رفه‌هـ لێ بينى.
له‌شێن وان ب هنده‌ك جلكان دخه‌ملاندينه‌ به‌ته‌نێ وان ژ ئارميشێ كه‌سكێ ته‌نكه‌، و ژ سه‌رڤه‌ ئارميشێ ستويره‌، وبازنێن زيڤى ل به‌ر وان دئێنه‌كرن، و د سه‌ر وێ هه‌مى خۆشییێ ڕا خودايێ وان ڤه‌خوارنه‌كا پاقژ دا وان.
وبۆ وان دئێته‌ گۆتن: هندى ئه‌ڤا هه‌يه‌ بۆ هه‌وه‌ يا هاتییه‌ ئاماده‌كرن ژ به‌ر كريارێن هه‌وه‌ يێن چاك، وكارێ هه‌وه‌ كرى خودێ يێ ژێ ڕازى بوو ووى قه‌بويل كربوو.
هندى ئه‌مين مه‌ قورئان بۆ ته يا ئينايه‌ خوارێ.
ڤێجا تو صه‌برێ ل سه‌ر حوكمێ خودايێ خۆ بكێشه‌، وبه‌رده‌وامییێ ل سه‌ر بكه‌، وتو گوهدارییا وان بوتپه‌رێسان نه‌كه‌ يێن د دلچوون وكوفرێ دا نقۆبووين.
وبه‌رده‌وام سپێده‌ وئێڤاران تو ناڤێ خودايێ خۆ بينه‌ ودوعايان بۆ خۆ ژ وى بكه‌.
و ب شه‌ڤێ خۆ بۆ ئه‌مرێ خودايێ خۆ بچه‌مينه‌، ونڤێژێ بۆ وى بكه‌، وده‌مه‌كێ درێژ ژ شه‌ڤێ تو عيباده‌تێ وى بكه‌.
هندى ئه‌ڤ بوتپه‌رێسه‌نه‌ حه‌ز ژ دنيايێ دكه‌ن، وپێڤه‌ موژيل دبن، وكارێ بۆ ئاخره‌تێ يێ ل وێ ڕۆژا دژوار ڕزگارییا وان تێدا ئه‌و ب پشت گوهـ ڤه‌ لێ دده‌ن.
مه‌ ئه‌و ئافراندينه‌، وئافراندنا وان موكم كرییه‌، وئه‌گه‌ر مه‌ ڤيابا دا وان تێ به‌ين، وهنده‌كێن ژ وان گوهدارتر ل شوينا وان ئينين.
هندى ئه‌ڤ سووره‌ته‌يه‌ بيرئينانه‌كه‌ بۆ خه‌لكى، ڤێجا هه‌چییێ خێرا دنيايێ وئاخره‌تێ بۆ خۆ بڤێت دێ ل ڕێكا باوه‌رییێ وته‌قوايێ چت يا كو وى دگه‌هينته‌ ڕازيبوونا خودێ.
وهوين تشته‌كى حه‌ز ناكه‌ن ئه‌گه‌ر قه‌ده‌ر وحه‌زكرنا خودێ ل سه‌ر نه‌بت. هندى خودێ‌یه‌ ب حالێ به‌نییێن خۆ يێ پڕزانا بوويه‌، د كار وڕێڤه‌برنا خۆ دا يێ كاربنه‌جهـ بوويه‌.
يێ وى بڤێت ژ به‌نییێن خۆ ئه‌و وى دكه‌ته‌ د دلۆڤانى وڕازيبوونا خۆ دا، وئه‌و خودان باوه‌رن، ووى بۆ وان زۆرداران يێن پێ ل ته‌خويبێن خودێ داناى عه‌زابه‌كا ب ئێش ئاماده‌ كرییه‌.
خودێ سويند ب باى خوارییه‌ ده‌مێ ل دويڤ يه‌ك دئێت.
و ب هڕه‌باى ده‌مێ دژوار دبت وتشتى پويچ دكه‌ت.
و ب وان فريشته‌يان يێن عه‌وران دهاژۆنه‌ وى جهى يێ خودێ حه‌ز بكه‌ت.
و ب وان فريشته‌يان يێن كو ژ نك خودێ دئێنه‌ خوارێ ووى تشتى دئيننه‌ خوارێ يێ حه‌قى ونه‌حه‌قى پێ ژێك جودا دبت.
و ب وان فريشته‌يان ئه‌وێن وه‌حییێ ژ نك خودێ وه‌ردگرن وبۆ پێغه‌مبه‌ران دئيننه‌ خوارێ.
دا كه‌سێ چو هێجه‌ت نه‌مينن.
هندى ئه‌و ژڤانێ قيامه‌تێیه‌ يێ بۆ هه‌وه‌ دئێته‌دان كو حسێب د گه‌ل هه‌وه‌ بێته‌كرن وهوين بێنه‌ جزادان هه‌ر دێ ئێت.
ڤێجا ئه‌گه‌ر ستێر هاتنه‌ ڕه‌شكرن وڕۆناهییا وان نه‌ما.
وئه‌گه‌ر عه‌سمان دره‌زى وكون بوو.
وئه‌گه‌ر چيا فڕين و ژ جهـ چوون وباى ئه‌و وه‌كى هرییێ برن.
وئه‌گه‌ر ده‌مه‌ك بۆ پێغه‌مبه‌ران هاته‌ ده‌سنيشانكرن دا حوكم د ناڤبه‌را وان وملله‌تێن وان دا بێته‌كرن.
دێ ئێته‌ گۆتن: بۆ كيژ ڕۆژا مه‌زن پێغه‌مبه‌ر هاتبوونه‌ پاشخستن؟
بۆ ڕۆژا حوكمكرنێ ئه‌و هاتبوونه‌ پاشخستـن.
وتو -ئه‌ى مرۆڤ- چ دزانى ڕۆژا حوكمكرنێ چه‌ند يا مه‌زنه‌؟
تێچوونه‌كا مه‌زن وێ ڕۆژێ بۆ وان بت يێن دره‌و ب ڤێ ڕۆژا ژڤـان پێ هاتییه‌دان كرى.
ئه‌رێ ما ملله‌تێن بۆرى وه‌كى ملله‌تێ نووحى وعادى وثه‌موودی مه‌ تێ نه‌ برينه‌؛ ژ به‌ر كو وان دره‌و ب پێغه‌مبه‌ران كربوو؟
پاشى ئه‌و ملله‌تێن وه‌كى وان دره‌و وگونه‌هـ كرين ژى يێن ب دويڤ وان دا هاتين دێ وه‌كى وان لێ كه‌ين.
تێبرنه‌كا وه‌كى ڤێ كرێت ئه‌م دێ ب سه‌ر كافرێن (مه‌كه‌هێ) يێن تاوانبار دا ئينين؛ چونكى وان دره‌و ب پێغه‌مبه‌رى -سلاڤ لێ بن- كرییه‌.
تێچوون ونه‌مان ڕۆژا قيامه‌تێ بۆ هه‌ر يه‌كى بت يێ دره‌و ب ته‌وحيدێ وپێغه‌مبه‌رينییێ وڕابوون وحسێبێ كرى.
ئه‌رێ ما مه‌ هوين ژ ئاڤه‌كا لاواز وڕه‌زيل نه‌ئافراندينه‌.
و مه‌ ئه‌ڤ ئاڤه‌ كره‌ د جهه‌كێ موكم دا،كو مالبچويكه‌.
حه‌تا ده‌مه‌كێ ده‌سنيشانكرى وناسيار ل نك خودێ؟
وئه‌م ل سه‌ر ئافراندن ووێنه‌كرنا وى ب شيان بووين، ڤێجا ئه‌م چ باش خودان شيانين.
تێچوون ونه‌مان ڕۆژا قيامه‌تێ بۆ وان بت يێن باوه‌رییێ ب شـيـانـا مه‌ نه‌ئينن ودره‌وێ پێ دكه‌ن.
ئه‌رێ ئه‌ڤ عه‌ردێ هوين ژيارا خۆ ل سه‌ر دبۆرينن ما مه‌ وه‌ لێ نه‌كرییه‌ كو هوين بێ هژمار هندى دزێندى ل سه‌ر پشتێ بن.
هندى هوین دزێندى وگاڤا هوين دمرن ژى هوين د زكى دا بن.
ومه‌ چيايێن موكم وبلند لێ دانان؛ دا ئه‌و ب هه‌وه‌ ڤه‌ نه‌هژيێت، ومه‌ ئاڤه‌كا شرين وخۆش دا هه‌وه‌.
تێچوون ونه‌مان ڕۆژا قيامه‌تێ بۆ وان بت يێن دره‌وێ ب ڤان قه‌نجییان بكه‌ن.
ڕۆژا قيامه‌تێ بۆ كافران دئێته‌ گۆتن: به‌ر ب عه‌زابا جه‌هنه‌مێ ڤه‌ يا هه‌وه‌ دره‌و پێ دكر هه‌ڕن.
هه‌ڕن خۆ بده‌نه‌ به‌ر سيبه‌را دوكێلا جه‌هنه‌مێ ئه‌وا سێ چه‌ق ژێ دچن.
وێ ڕۆژێ ئه‌وێ سيبه‌رێ چو سهـ نابن، وئه‌و چو مفايى ژى ژ گه‌رما ئاگرى ناده‌ت.
هندى جـه‌هـنـه‌مـه‌ چريسكێن ئاگرى يێن مـه‌زن دهاڤێت، هـه‌ر چريسكه‌ك هندى ئاڤاهییه‌كێ مه‌زن وبلنده‌.
دێ بێژى هه‌ر چريسكه‌ك ژ وان حێشتره‌كا ڕه‌شه‌ يا ڕه‌نگێ وێ ب سه‌ر زه‌رى ڤه‌ دچت.
تێچوون ڕۆژا قيامه‌تێ بۆ وان بت يێن دره‌وێ ب گه‌فا خودێ دكه‌ن.
ئه‌ڤه‌ ڕۆژا قيامه‌تێیه‌ يا ئه‌و تێدا ب ئاخفتنه‌كا مفايێ وان تێدا بت نائاخڤن.
وده‌ستويرى ژى بۆ وان نائێته‌دان كو ئه‌و عوزرا خۆ ڤه‌خوازن؛ چونكى وان چو عوزر نينن.
تێچوون ڕۆژا قيامه‌تێ بۆ وان بت يێن دره‌وێ ب ڤێ ڕۆژێ دكه‌ن.
ئه‌ڤه‌ ڕۆژه‌كه‌ خودێ حوكمى تێدا د ناڤبه‌را خه‌لكى دا دكه‌ت، وحه‌قى ونه‌حه‌قى تێدا ژێك جودا دبن، مه‌ هوين د گه‌ل ئوممه‌تێن بۆرین تێدا كۆمكرن.
ڤێجا ئه‌گه‌ر هه‌وه‌ ڕێكه‌ك هه‌يه‌ هوين خۆ پێ ژ عه‌زابێ خلاس كه‌ن هوين وێ ب كار بينن.
تێچوون ڕۆژا قيامه‌تێ بۆ وان بت يێن باوه‌رییێ ب ڕۆژا قيامه‌تێ نه‌ئينن.
هندى ئه‌ون يێن د دنيايێ دا ژ خودايێ خۆ ترساين، ڕۆژا قيامه‌تێ ل بن سيبه‌را دارێن خۆش وكانییێن ئاڤێ.
وفێقییێ مشه‌ يێ دلێ وان دچتێ خۆشییێ دبه‌ن.
بۆ وان دئێته‌ گۆتن: خوارنه‌كا خۆش، وڤه‌خوارنه‌كا ڕحه‌ت هوين بخۆن وڤه‌خۆن؛ ژ به‌ر كارێ چاك يێ هه‌وه‌ د دنيايێ دا كرى.
هندى ئه‌مين ئه‌م ب جزايه‌كێ وه‌كى ڤى جزاى قه‌نجيكاران جزا دده‌ين.
تێچوون ڕۆژا قيامه‌تێ بۆ وان بت يێن باوه‌رییێ نه‌ئينن.
بۆ كافران دئێته‌ گۆتن: هوين ژ خۆشییێن دنيايێ بخۆن، وده‌مه‌كێ كێم كه‌يفێ ببه‌ن؛ هندى هوينن ب وێ شركا هه‌وه‌ كرى هوين دتاوانبارن.
تێچوون ڕۆژا قيامه‌تێ بۆ وان بت يێن دره‌وێ ب ڕۆژا حسێب وجزادانێ دكه‌ن.
وئه‌گه‌ر بۆ وان هاته‌ گۆتن: نڤێژێ بكه‌ن، ئه‌و وه‌ ناكه‌ن، وبه‌رده‌وامییێ ل سه‌ر خۆمه‌زنكرنا خۆ دكه‌ن.
تێچوون ڕۆژا قيامه‌تێ بۆ وان بت يێن دره‌وێ ب ئايه‌تێن خودێ دكه‌ن.
ڤێجا پشتى ڤێ قورئانا ئاشكه‌را وپه‌رده‌دڕ ئه‌و ب كيژ كيتابێ وگۆتنێ باوه‌رییێ دئينن؟
هنده‌ك كافرێن قوره‌يشییان پسيارا چ ژ يه‌ك ودو دكه‌ن؟
ئه‌و پسيارا به‌حسێ مه‌زن دكه‌ن، كو قورئانا مه‌زنه‌ ئه‌وا به‌حسێ ڕابوونا پشتى مرنێ دكه‌ت .
يا كافرێن قوره‌يشییان ژێ ب گومان، ودره‌و پێ كرى.
مه‌سه‌له‌ يا وه‌سا نينه‌ وه‌كى ئه‌ڤ بوتپه‌رێسه‌ هزر دكه‌ن، ئه‌و بوتپه‌رێس دويماهییا دره‌وپێكرنا خۆ دێ زانن، وبۆ وان دێ ئاشكه‌را بت كانێ ڕۆژا قيامه‌تێ خودێ دێ چ ل وان كه‌ت.
پاشى ئه‌و دێ بۆ وان مسۆگه‌ر بت، وڕاستییا وێ يا موحه‌ممه‌د -سلاڤ لێ بن- پێ هاتى ژ قورئانێ وبه‌حسێ ڕابوونا پشتى مرنێ دێ بۆ وان ئاشكه‌را بت، وئه‌ڤه‌ گه‌فه‌كه‌ بۆ وان.
ئه‌رێ ما مه‌ عه‌رد وه‌كى جهى بۆ هه‌وه‌ ڕانه‌ئێخستییه‌؟
وما مه‌ چيا تێدا نه‌كرينه‌ ستوين؛ دا عه‌رد ب هه‌وه‌ ڤه‌ نه‌هژيێت؟
وما مه‌ هوين نه‌ئافراندينه‌ جۆت دنێر ودمێ؟
وما مه‌ خه‌و بۆ له‌شێن هـه‌وه‌ نه‌كرییه‌ ڕحه‌تى، هوين پێ ئاكنجى وته‌نا دبن؟
وما مه‌ شه‌ڤ نه‌كرییه‌ كــراس تارییا وێ هــه‌وه‌ ڤه‌دشێرت، و ب سه‌ر هه‌وه‌ دا دئێت، وه‌كى كو كراس خودانى دنخێڤت؟
وما مه‌ ڕۆژ بۆ هه‌وه‌ نه‌كرییه‌ ژيار هوين بۆ ژيارا خۆ تێدا به‌لاڤ دبن، وهوين ل به‌ر هه‌وجه‌يیێن خۆ دگه‌ڕيێن؟
ومه‌ ما حه‌فت عه‌سمانێن موكم و ب هێز  ل هنداڤى هه‌وه‌ ئاڤانه‌كرينه‌، دبێ ده‌رز وپه‌قن؟
وما مه‌ ڕۆژ نه‌كرییه‌ چرايه‌كێ گه‌ش وخودان تێن؟
وما مه‌ ئاڤه‌كا بۆش ژ عه‌ورێن بارانێ نه‌باراندییه‌.
دا ئه‌م وى تشتى پێ ده‌ربێخين يێ بۆ مرۆڤى ببته‌ قويت وبۆ حه‌يوانى ببته‌ ئالف.
و وان باغێن چه‌قێن داروبارێ وان تێك ئالياى؟
هندى ڕۆژا حوكمكرنا د ناڤبه‌را خه‌لكى دايه‌، كو ڕۆژا قيامه‌تێیه‌، ئه‌و ده‌مه‌ك وژڤانه‌كێ ده‌سنيشانكرى بوويه‌ بۆ يێن پێشییێ ويێن پاشییێ.
ڕۆژا فريشته‌ د (بۆڕییێ) دا پف دكه‌ت، دا ده‌ستويرى ب ڕابوونێ بێته‌ دان، ڤێجا هوين كۆم كۆم دئێن، هه‌ر كۆمه‌ك د گه‌ل پێشه‌وايێ خۆ.
وعه‌سمان هاته‌ڤه‌كرن، ڤێجا ئه‌و بوو خودان ده‌رگه‌هێن زۆر دا فريشته‌ ژێ بێنه‌ خوارێ.
و چيا پشتى موكمییێ ژ جهـ هاتنه‌برن، وبوونه‌ له‌يلان.
هندى جه‌هنه‌مه‌ وێ ڕۆژێ ل به‌ر وان كافران دانايه‌ يێن كو ئه‌و بۆ وان هاتییه‌ ئاماده‌كرن.
ئه‌و جهێ لێ زڤڕينا كافرانه‌.
زه‌مانێن دوير ودرێژ وبێ ڤه‌بڕين ئه‌و دێ تێدا مينن.
نه‌ ئه‌و تێدا تام دكه‌نه‌ وى تشتێ گه‌رما ئاگرى ل به‌ر وان سار دكه‌ت، ونه‌ ئه‌و ڤه‌خوارنه‌كا تێنكا وان بشكێنت ڤه‌دخۆن.
ئاڤه‌كا كه‌ل تێ نه‌بت، وكێما خه‌لكێ ئاگرى.
ئه‌و جزايه‌كێ ب دادییه‌ بۆ وان؛ ژ به‌ر كريارێن وان د دنيايێ دا كرين.
هندى ئه‌و بوون ئه‌و ژ ڕۆژا حسێبێ نه‌ دترسان له‌و وان چو كار بۆ وێ نه‌كربوو.
ووان دره‌و ب وێ كر يا پێغه‌مبه‌ر بۆ وان پێ هاتين.
وهه‌ر تشته‌كێ هه‌ى مه‌ زانییه‌ و د له‌وحێ پاراستى دا نڤيسییه‌.
ڤێجا هوين -گه‌لی كافران- تام بكه‌نه‌ جزايێ كريارێن خۆ، و ژ عه‌زابه‌كێ ل سه‌ر عه‌زابا هه‌وه‌ پێڤه‌تر ئه‌م چو يێ ل هه‌وه‌ زێده‌ ناكه‌ين.
هندى ئه‌ون يێن ژ خودايێ خۆ دترسن وچاكییێ دكه‌ن، سه‌ركه‌فتنا ب چوونا د به‌حه‌شتێ دا بۆ وان هه‌يه‌.
هندى ئه‌ون باغچه‌يێن مه‌زن ومێوێن ترى بۆ وان هه‌نه‌.
وژنێن گه‌نج وهه‌ڤسال و د يه‌ك ژى دا بۆ وان هه‌نه‌.
وپه‌رداغێن تژى مه‌ى بۆ وان هه‌نه‌.
وان د ڤێ به‌حه‌شتێ دا نه‌ گوهـ ل گۆتنه‌كا بێ خێر دبت، ونه‌ ئه‌و يه‌ك ودو دره‌وين ده‌ردئێخن.
ئه‌و هه‌مى منه‌ت وجزايه‌كه‌ بۆ وان ژ خودێ، ودانه‌كا بۆشه‌ وتێرا وان هه‌يه‌.
هندى ئه‌وه‌ ئه‌و خودايێ عه‌سمانان وعه‌ردى وهه‌ر تشته‌كێ د ناڤبه‌رێ دايه‌، پڕدلۆڤانێ دنيايێ وئاخره‌تێیه‌، ئه‌و نه‌شێن تشته‌كى ژ وى بخوازن ئه‌و تێ نه‌بت يێ ئه‌و ده‌ستويریێ پێ دده‌ته‌وان.
ڕۆژا جبريل -سلاڤ لێ بن- وفريشته‌ تێدا ب ڕێز ڕادوه‌ستن، ئه‌و مه‌هده‌رێ بۆ يه‌كى ناكه‌ن ئه‌و تێ نه‌بت يێ خودايێ پڕدلۆڤان ده‌ستويرى بۆ داى، وڕاستى ودورستى گۆتى.
ئه‌وه‌ ڕۆژا ڕاست يا چو گومان د هاتنا وێ دانه‌، ڤێجا هه‌چییێ ڕزگارییا ژ ترسا وێ ڕۆژێ بڤێت بلا ب كرنا چاكییێ بۆ خۆ ڕێكه‌كا زڤڕينێ بۆ نك خودايێ خۆ بگرت.
هندى ئه‌مين مه‌ هوين ژ عه‌زابا ڕۆژا دويماهییێ يا نێزيك ترساندينه‌، ئه‌و ڕۆژا هه‌ر مرۆڤه‌ك تێدا باشى وخرابییێن خۆ دبينت، ويێ كافر ژ ترسێن حسێبێ دا دبێژت : خوزى ئه‌ز ئاخ بامه‌ وئه‌ز ڕانه‌ببامه‌ ڤه‌.
خودێ ب وان فريشته‌يان سويند خوار يێن ب كێشانه‌كا دژوار رحێن كافران دكێشن.
و ب وان يێن خۆش ورحه‌ت رحێن خودان باوه‌ران دكێشن.
و ب وان فريشته‌يان يێن ل ده‌مێ دادان وڕابوونا خۆ خۆش دئێن.
و ب وان ملياكه‌تێن ده‌مێ وه‌حییێ دئينن به‌رى شه‌يتانان ڕادكه‌ن؛ دا ئه‌و چويێ ژێ نه‌دزن.
و ب وان ملياكه‌تان يێن وێ فه‌رمانا خودايێ خۆ ب جهـ دئينن يا ژ وان هاتییه‌ داخوازكرن كو ئه‌و ب جهـ بينن -وبۆ مرۆڤى دورست نينه‌ ژبلی خودێ ئه‌و ب تشته‌كێ دى سويند بخۆت، وئه‌گه‌ر وه‌ كر دێ كه‌فته‌ د شركێ دا-.
خه‌لك پشتى مرنێ دێ ڕابن وحسێب دێ د گه‌ل ئێته‌كرن، ڕۆژا ب پفكرنا يه‌كێ يا مراندنێ عه‌رد ڤه‌دله‌رزت.
وپفكرنا دووێ يا زێنديكرنێ ب دويڤ دا دئێت.
دلێن كافران وێ ڕۆژێ ژ ترسان دا ڤه‌دله‌رزن.
وچاڤێن وان ژ سه‌هما وى تشتى دا يێ وێ ڕۆژێ ئه‌و دبينن دڕه‌زيل وشكه‌ستينه‌.
ئه‌وێن هه‌ يێن دره‌وێ ب ڕابوونا پشتى مرنێ دكه‌ن دبێژن: ئه‌رێ پشتى ئه‌م دمرين ما جاره‌كا دێ زڤڕينه‌ڤه‌ وه‌كى به‌رێ ئه‌م د دنيايێ دا؟
ئه‌رێ پشتى ئه‌م بووينه‌ هنده‌ك هه‌ستيكێن پێتى دێ زڤڕينه‌ڤه‌؟
وان گۆت: زڤڕينا مه‌ ئه‌و هنگى دێ يا ب زيان ودره‌و بت.
نێ هه‌ما مه‌سه‌له‌ پفكرنه‌كا ب تنێ‌یه‌.
هنگى ئه‌و ل سه‌ر ڕوییێ عه‌ردى دێ ئێنه‌ دانان پشتى كو ئه‌و ژ زكێ عه‌ردى هاتییه‌ ده‌رێخستـن.
ئه‌رێ به‌حسێ مووساى گه‌هشتییه‌ ته ‌-ئه‌ى موحه‌ممه‌د-؟
ده‌مێ خودايێ وى ل نهالا (طووايێ) يا پاقژكرى وپيرۆز، گۆتییێ:
هه‌ڕه‌ نك فيرعه‌ونى، هندى ئه‌وه‌ ئه‌و زێده‌ ب ناڤ بێ گونه‌هێ ڤه‌ يێ چووى.
ڤێجا بێژه‌ وى: ئه‌رێ ته‌ دڤێت خۆ ژ كێماسییان پاقژ بكه‌ى وخۆ ب باوه‌رییێ بخه‌ملينى.
وئه‌ز به‌رێ ته‌ بده‌مه‌ گوهدارییا خودايێ ته‌، دا تو ژێ بترسى وته‌قوا وى بكه‌ى؟
ڤێجا مووساى نيشانا مه‌زن نيشا فيرعه‌ونى دا: گۆپال وده‌ست.
ئينا فيرعه‌ونى پێغه‌مبه‌رێ خودێ مووسا -سلاڤ لێ بن- دره‌وين ده‌رێخست، وبێ ئه‌مرییا خودايێ خۆ كر.
پاشى پشت دا باوه‌رییێ و د به‌رهنگارییا مووساى دا خۆ وه‌ستاند.
ڤێجا وى خه‌لكێ وه‌لاتێ خۆ كۆمكرن و د ناڤ وان دا گازى كر.
وگۆت: ئه‌زم ئه‌و خودايێ هه‌وه‌ يێ چو خودا د سه‌ر وى دا نه‌هه‌ين.
ئينا خودێ ب عه‌زابا دنيايێ وئاخره‌تێ تۆل ژێ ڤه‌كر، وئه‌و بۆ سه‌رداچوويێن وه‌كى وى كره‌ نموونه‌ وعيبره‌ت.
هندى فيرعه‌ونه‌ وئه‌و عه‌زابا ب سه‌رێ وى هاتى عيبره‌ته‌ك بۆ وى تێدا هه‌يه‌ يێ مفاى ژ عيبره‌تان وه‌رگرت.
ئه‌رێ ما ڕاكرنا هه‌وه‌ يا پشتى مــرنـێ ل نك هـــه‌وه‌ -گه‌لی مرۆڤان- ژ ئافراندنا عه‌سمانى ب زه‌حمه‌تتره‌؟ وى ئه‌و وه‌كى ئاڤاهى ل هنداڤى هه‌وه‌ ڕاكرییه‌.
ووى بانێ عه‌سمانى ل هه‌وا بلند كرییه‌ چو كێم وكاس لێ نينن.
ووى ب ئاڤابوونا ڕۆژێ شه‌ڤا وى تارى كرییه‌، و ب هه‌لاتنا ڕۆژێ ل عه‌سمانى ڕۆژ ده‌رێخستییه‌ وڕوهن كرییه‌.
ووى پشتى ئافراندنا عه‌سمانى عه‌رد ڕائێخست، وتژى مفا كرنه‌ تێدا.
كانییێن ئاڤێ ژێ ده‌رێخستن، وئه‌و شينكاتییێ ببته‌ چه‌روان وى لێ شينكر.
ووى چيا لێ دانان دا بۆ ببنه‌ ستوين.
خودێ ئه‌ڤ قه‌نجییه‌ هه‌مى بۆ مفايێ هه‌وه‌ وحه‌يوانێن هه‌وه‌ دان. (هندى دوباره‌كرنا هه‌وه‌يه‌ ل ڕۆژا قيامه‌تێ ل به‌ر خودێ ژ ئافراندنا ڤان تشتان ب ساناهيتره‌، وئه‌و هه‌مى ل به‌ر وى يا ب ساناهییه‌).
ڤێجا ئه‌گه‌ر قيامه‌تا مه‌زن هات كو پفكرنا دووێیه‌.
هنگى هه‌مى كريارێن مرۆڤى بۆ وى دئێنه‌ به‌رچاڤكرن، ڤێجا بيرا وى ل وان دئێته‌ڤه‌ وئه‌و ئعترافێ پێ دكه‌ت.
وبۆ هه‌ر يه‌كێ خودان ديتن جه‌هنه‌م هاته‌ به‌رچاڤكرن.
ڤێجا هه‌چییێ د سه‌ر ئه‌مرێ خودێ ڕا باز داى.
وژينا دنيايێ ب سه‌ر ئاخره‌تێ ئێخستى.
دويماهییا وى بۆ ئاگرییه‌.
وهه‌چییێ ژ ڕاوه‌ستانا ل به‌ر ده‌ستێ خودێ بۆ حسێبێ بترست، ونه‌فسا خۆ ژ دلچوونێن خراب بده‌ته‌ پاش.
هندى به‌حه‌شته‌ ئه‌وه‌ مالا وى.
بوتپه‌رێس -بۆ تڕانه‌- پسيارا ده‌مێ هاتنا قيامه‌تێ ژ ته‌ دكه‌ن.
تو چويێ ژ ده‌مێ هاتنا وێ نزانى.
خودێ‌یه‌ وێ چه‌ندێ دزانت.
وهه‌ما كارێ ته‌ ئه‌وه‌ تو وى ب قيامه‌تێ بترسينى يێ ژێ بترست.
ده‌مێ ئه‌و قيامه‌تێ دبينن ژ به‌ر ترس وسه‌هما وێ هه‌ر وه‌كى ئه‌و ژ دانه‌كێ ڕۆژێ پێڤه‌تر، ئێڤارییه‌كێ يان سپێده‌يیه‌كێ، د ژينا دنيايێ دا نه‌ماين.
گوهۆڕين وتێكچوون ل سه‌ر دێمێ پێغه‌مبه‌رى ئاشكه‌را بوو، ووى پشتا خۆ دا عه‌بدللاهێ كوڕێ ئوم مه‌كتوومى.
ده‌مێ هاتى داخوازا نيشادانێ ژێ كرى، وهنگى پێغه‌مبه‌ر ب مه‌زنێن قوره‌يشییان ڤه‌ يێ موژيل بوو به‌رێ وان ددا ئيسلامێ.
وتو چ دزانى كانێ حالێ وى چيه‌؟ به‌لكى ب پسيارا وى نه‌فسا وى پاقژ وبژوين ببت.
يان ئه‌و پتر مفاى بۆ خۆ وه‌ربگرت وخۆ ژ خرابییێ بده‌ته‌ پاش.
وهه‌چییێ خۆ ژ هيدايه‌تا ته‌ بێ منه‌ت بكه‌ت.
تو دمينيه‌ ب وى ڤه‌ وگوهێ خۆ دده‌يه‌ ئاخفتنا وى.
وما چ ل سه‌ر ته‌ هـه‌يـه‌ ئـه‌گـه‌ر ئـه‌و خۆ ژ كـوفرا خۆ پاقـژ نه‌كه‌ت؟
وهه‌چییێ ل سه‌ر ديتنا ته‌ يێ مجد بت.
وئه‌و ژ خودێ دترست كو وى ته‌خسيرى د خواستنا هيدايه‌تێ دا كربت..
تو خۆ ژێ موژيل دكه‌ى.
مه‌سه‌له‌ يا وه‌سا نينه‌ وه‌كى ته‌ كرى ئه‌ى موحه‌ممه‌د، هندى ئه‌ڤ سووره‌ته‌يه‌ بـيرئينانه‌كه‌ بۆ ته‌ وبۆ هه‌ر كه‌سه‌كێ بڤێت مفاى ژێ وه‌ربگرت.
ڤێجا هه‌چییێ بڤێت دێ خودێ ل بيرا خۆ ئينت ودويچوونا وه‌حییا وى كه‌ت.
ئه‌ڤ وه‌حییه‌، كو قورئانه‌ د هنده‌ك كيتابێن ب قه‌در وپاقژ دايه‌.
قه‌درێ وێ يێ بلنده‌، وئه‌و ژ پيسییێ وده‌ستێڤه‌دانێ يا پاقژ وبژوينه‌.
د ده‌ستێن هنده‌ك فريشته‌يێن نڤيسه‌ر دايه‌، ئه‌و د ناڤبه‌را خودێ وبه‌نییێن وى دا دئێن ودچن.
ب قه‌در وبهانه‌،وخودان ئه‌خلاق وكريارێن باش وپاقژن.
له‌عنه‌ت ل مرۆڤێ كافر هاتنه‌كرن وئه‌و هاته‌ عه‌زابدان، كوفرا وى ب خودايێ وى چه‌ند يا دژواره‌!!
ئه‌رێ ما وى نه‌ديتییه‌ كانێ خودێ جارا يه‌كێ ئه‌و ژ چ تشتى ئافراندییه‌؟
خودێ ئه‌و ژ هنده‌ك ئاڤا كێم ئافراند و د گه‌له‌ك حالان ڕا بۆراند.
پاشى ڕێكا باش وخراب بۆ وى ئاشكه‌را كر.
پاشى وى ئه‌و مراند وجهه‌كێ لێ بێته‌ ڤه‌شارتن بۆ دانا.
پاشى ئه‌گه‌ر وى حه‌ز كر ئه‌و دێ وى زێندى كه‌ته‌ڤه‌، وپشتى مرنێ دێ وى بۆ حسێب وجزادانێ ڕاكه‌ته‌ڤه‌.
وه‌ نينه‌ وه‌كى كافر دكه‌ت ودبێژت، وى ئه‌و پێك نه‌ئينايه‌ يا خودێ فه‌رمان پێ ل وى كرى كو باوه‌رییێ بينت وگوهدارییا وى بكه‌ت.
ڤێجا بلا مرۆڤ هزرا خۆ بكه‌ت: كانێ خودێ چاوا ئه‌و خوارن دايه‌ يا ئه‌و خۆ پێ ڕادگرت؟
هندى ئه‌مين مه‌ ئاڤ ب سه‌ر عه‌ردى دا باراندییه‌.
پاشى مه‌ ئه‌و شه‌قكر.
وگه‌له‌ك ڕه‌نگێن شينكاتى ژێ ده‌رێخستن، ڤێجا مه‌ دان ودكاك لێ شينكر.
وترى وئالفێ حه‌يوانه‌تان.
وزه‌يتوون ودارقه‌سپ.
وباغێن داروبارێ مه‌زن لێ هه‌ى.
وفێقى وچه‌روان.
هوين وحه‌يوانه‌تێ هه‌وه‌ خۆشییێ پێ دبه‌ن.
ڤێجا ئه‌گه‌ر قێڕییا ڕۆژا قيامه‌تێ يا كو گوهـ ژ به‌ر كه‌ڕ دبن هات.
ڕۆژا مرۆڤ ژ ترسان دا ژ برايێ خۆ دڕه‌ڤت.
و ژ دايك وبابێ خۆ.
و ژ ژن وزارۆكێن خۆ.
وێ ڕۆژێ هه‌ر يه‌كى ژ وان كاره‌كێ هه‌ى وى موژيل دكه‌ت.
وێ ڕۆژێ ڕوییێن خودانێن خۆشییێ دگه‌شن.
وئه‌و ب كه‌يف وشاهينه‌.
وڕوییێن خه‌لكێ جه‌هنه‌مێ دڕه‌ش وتارينه‌.
ڕه‌زيلی پێدا دئێت.
ئه‌وێن ب ڤى ڕه‌نگى ئه‌ون يێن كوفر كرى، و ب سه‌رداچوونا خۆ بسته‌يى ل سه‌ر وان تشتان كرى يێن خودێ حه‌رام كرين.
ئه‌گه‌ر ڕۆژ هاته‌ پێچان وڕۆناهییا وێ نه‌ما.
وئه‌گه‌ر ستێر ڕژيان، وگه‌شاتییا وان چوو.
وئه‌گه‌ر چيا ژ سه‌ر عه‌ردى هاتنه‌ برن ووه‌كى تۆزه‌كا هوير لێ هاتن.
وئه‌گه‌ر حێشترێن ل سه‌ر زانێ هاتنه‌ هێلان و ژ بيركرن.
وئه‌گه‌ر حه‌يوانه‌تێن هۆڤ وكويڤى هاتنه‌ كۆمكرن و ب ناڤێك كه‌فتن؛ دا حه‌قێ وان ژێك بێته‌ ستاندن.
وئه‌گه‌ر ده‌ريا وه‌سا تژى بوون حه‌تا دسه‌ردا دچن، ڤێجا دپه‌قن وئاڤا وان ڕادبت.
وئه‌گه‌ر نه‌فس د گه‌ل يێن وه‌كى وێ هاتنه‌ كۆمكرن.
وئه‌گه‌ر ڕۆژا قيامه‌تێ پسيار ژ وێ كچێ هاته‌كرن يا كو ب ساخى هاتییه‌ ڤه‌شارتن:
ب چ گونه‌هـ ئه‌و هاتبوو ڤه‌شارتن؟
وئه‌گه‌ر كيتابێن كرياران هاتنه‌ به‌رچاڤكرن.
وئه‌گه‌ر عه‌سمان ژ جهێ وى هاته‌ ڕاكرن.
وئه‌گه‌ر ئاگر هاته‌ هلكرن وشاراندن.
وئه‌گه‌ر به‌حه‌شت جهێ خۆشییێ بۆ خودانێن وێ يێن ته‌قوادار هاته‌ نێزيككرن.
ئه‌گه‌ر ئه‌و هه‌مى تشت هاتنه‌ كرن، هه‌ر نه‌فسه‌ك دێ باش زانت كانێ چ باشى يان خرابى كرییه‌.
خودێ ب وان ستێران سويند خوار يێن ب ڕۆژێ ڕۆناهییا وان دئێته‌ ڤه‌شارتن.
يێن كو دچن وخۆ ل بورجێن خۆ ڤه‌دشێرن.
و ب شه‌ڤێ ئه‌گه‌ر ب تارییا خۆ ڤه‌ هات.
و ب سپێدێ ئه‌گه‌ر هات وگه‌ش بو.
هندى ئه‌ڤ قورئانه‌يه‌ پێغه‌مبه‌ره‌كێ ب قه‌دره‌ گه‌هاندییه‌، كو جبريله‌ -سلاڤ لێ بن-.
ئه‌وێ خودان هێز ل سه‌ر وى تشتێ فه‌رمان پێ لێ هاتییه‌كرن، خودانێ پێكه‌كا بلند ل نك خودێ.
ملياكه‌ت گوهدارییا وى دكه‌ن، ل سه‌ر وێ وه‌حییا ئه‌و دئينت يێ ده‌سپاك وئه‌مينه‌.
وموحه‌ممه‌د ئه‌وێ هوين دناسن نه‌ يێ دينه‌.
و ب ڕاستى موحه‌ممه‌دى جبريل ل ئاسۆيێ مه‌زن ديت.
وئه‌و د گه‌هاندنا وه‌حییێ دا يێ قه‌لس نينه‌.
وئه‌ڤ قورئانه‌ گۆتنا شه‌يتانه‌كێ ژ ڕه‌حما خودێ ده‌ركرى نينه‌، به‌لكى ئه‌و گۆتنا خودێ ووه‌حییا وییه‌.
ڤێجا عه‌قلێ هه‌وه‌ دێ هه‌وه‌ كيڤه‌ به‌ت پشتى ڤان هه‌مى ده‌ليلێن ئاشكه‌را هوين دره‌وێ ب قورئانێ دكه‌ن؟
هه‌ما ئه‌و بيرئينانه‌كه‌ ژ خودێ بۆ هه‌مى مرۆڤان.
بۆ هه‌چییێ حه‌ز بكه‌ت ژ هه‌وه‌ كو ل سه‌ر حه‌قییێ وباوه‌رییێ خۆ ڕاست بكه‌ت.
وهوين نه‌شێن خۆ ڕاست بكه‌ن، ئه‌گه‌ر حه‌زكرنا خودێ خودايێ هه‌مى چێكرییان ل سه‌ر نه‌بت.
ئه‌گه‌ر عه‌سمان شه‌ق بوو، وسه‌ر وبه‌رێ وى تێك چوو.
وئه‌گه‌ر ستێر كه‌فتن.
وئه‌گه‌ر ده‌ريا تژى بوون، ڤێجا په‌قين و د سه‌ر دا چوون.
وئه‌گه‌ر گۆڕ هاتنه‌ ڤه‌كرن ومرى ژێ ده‌ركه‌فتن.
هنگى هه‌ر نه‌فسه‌ك هه‌مى كارێ خۆ دێ زانت، كانێ ل پێشییێ چ كرییه‌ و ل پاشییێ چ كرییه‌، ودێ پێ ئێته‌ جزادان.
ئه‌ى مرۆڤێ باوه‌رییێ ب ڕابوونا پشتى مرنێ نائينت، ئه‌و چيه‌ به‌رێ ته‌ دايه‌ هندێ كو تو شركێ ب خودايێ خۆ بكه‌ى يێ كو پێتڤى بوو ته‌ شوكرا وى كربا.
ئه‌وێ تو ئافراندى ڤێجا تو ڕاست ودورست كرى، دا تو بشێى ب كارێ خۆ ڕاببى.
و ب چى ڕه‌نگێ وى ڤياى وى تو ئافراندى؟
وه‌ نينه‌ وه‌كى هوين دبێژن كو د په‌رستنا يه‌كێ دى دا ژبلی خودێ هوين دحه‌قن، به‌لكى هوين دره‌وێ ب ڕۆژا حسێب وجزادانێ دكه‌ن.
وهندى هوينن هنده‌ك فريشته‌يێن پارێزڤان و ب قه‌در ل نك خودێ زێرڤانییێ ل هه‌وه‌ دكه‌ن.
ووێ ل سه‌ر هه‌وه‌ دنڤيسن يا فه‌رمان ب نڤيسينا وێ ل وان هاتییه‌ كرن، تشته‌ك ژ كار ونهێنییێن هه‌وه‌ ژ وان ناچن.
ئه‌و دزانن كانێ هوين چ باشى وخرابییان دكه‌ن.
هندى ئه‌و ته‌قوادارن يێن كو حه‌قێ خودێ وحه‌قێ به‌نییان ب جهـ دئينن د خۆشییێ دانه‌.
وهندى ئه‌و سه‌رداچووينه‌ يێن ته‌خسيرى د حه‌قێ خودێ ويێ به‌نییان دا كرى ئه‌و د ئاگرى دانه‌.
ڕۆژا جزادانێ گوڕییا وى دگه‌هته‌ وان.
وئه‌و ژ عه‌زابا جه‌هنه‌مێ ددوير نينن نه‌ ژێ ده‌ردكه‌ڤن ونه‌ تێدا دمرن.
وما تو چ دزانى كانێ مه‌زنییا ڕۆژا حسێبێ چه‌نده‌؟
پاشى ما تو چ دزانى مه‌زنییا ڕۆژا حسێبێ چه‌نده‌؟
ڕۆژا حسێبێ كه‌س نه‌شێت مفاى بگه‌هينته‌ كه‌سێ، وفه‌رمان هه‌مى وێ ڕۆژێ يا خودێ‌یه‌ كه‌س نه‌شێته‌ وى، وچو هه‌ڤڕك بۆ وى نابن.
عه‌زابه‌كا دژوار بۆ وان بت يێن حيلێ د پيڤان وكێشانێ دا دكه‌ن.
ئه‌وێن ئه‌گه‌ر تشته‌كى ژ خه‌لكى بكڕن پيڤانێ يان كێشانێ ب دورستى پێك دئينن.
وئه‌گه‌ر تشته‌ك فرۆته‌ خه‌لكى پيڤانێ يان كێشانێ كێم دكه‌ن، ڤێجا پا حالێ وى چيه‌ يێ دزییێ ژ خه‌لكى بكه‌ت، وتشتێ وان بێ بها بكه‌ت؟ ئه‌و ژ وان يێن حيلێ د كێشان وپيڤانێ دا دكه‌ن بۆ عه‌زابێ هه‌ژيترن.
ئه‌رێ ما ئه‌وێن حيلێ د كێشان وپيڤانێ دا دكه‌ن باوه‌ر ناكه‌ن كو خودێ دێ وان ڕاكه‌ته‌ڤه‌ ؟
ل ڕۆژه‌كا مه‌زن و دێ حسێبێ سه‌را كريارێن وان د گه‌ل كه‌ت؟
ڕۆژا مرۆڤ ل به‌ر ده‌ستێ خودێ ڕادوه‌ستن، ڤێجا ئه‌و حسێبا تشتێ هوير وگر د گه‌ل وان دكه‌ت، وئه‌و وێ ڕۆژێ بۆ خودايێ هه‌مى چێكرییان دچه‌مياينه‌.
حه‌قى ئه‌و نينه‌ يا ئه‌و دكه‌ن ده‌مێ حيلێ د كێشان وپيڤانێ دا دكه‌ن، ڤێجا بلا ئه‌و خۆ ژ وێ چه‌ندێ بده‌نه‌ پاش. هندى دويماهییا سه‌رداچوويان وجهێ وانه‌ د ته‌نگییێ دايه‌.
وتو چ دزانى كانێ ئه‌ڤ جهێ ته‌نگ چيه‌؟
كيتابه‌كا نڤيسییه‌ وه‌كى وى نه‌قشێ ل سه‌ر جلكى نه‌دئێته‌ ژبيركرن ونه‌ دئێته‌ ژێبرن.
عه‌زابه‌كا دژوار وێ ڕۆژێ بۆ دره‌وپێكه‌ران بت.
ئه‌وێن دره‌وێ ب هاتنا ڕۆژا جزادانێ دكه‌ن.
وته‌عداكه‌ره‌كێ پڕگونه‌هكار نه‌بت كه‌س دره‌وێ پێ ناكه‌ت.
ئه‌گه‌ر ئايه‌تێن قورئانێ بۆ وى هاتنه‌ خواندن، ئه‌و دبێژت: ئه‌ڤه‌ چيڤانۆكێن خه‌لكێ به‌رێنه‌.
وه‌ نينه‌ وه‌كى ئه‌و دبێژن، به‌لكى ئه‌و ئاخفتنا خودێ‌یه‌ ووه‌حییا وییه‌ بۆ پێغه‌مبه‌رێ وى، وهه‌ما دلێن وان ژ باوه‌رى پێ ئينانێ هاتنه‌ گرتن ژ به‌ر وان گونه‌هێن مشه‌ يێن وان كرين.
وه‌ نينه‌ وه‌كى كافر دبێژن، به‌لكى ئه‌و ڕۆژا قيامه‌تێ ژ ديتنا خودايێ خۆ د بێ بارن.
پاشى هندى ئه‌ون ئه‌و دێ چنه‌ ئاگرى وتام كه‌نه‌ گه‌رما وى.
پاشى دێ بۆ وان ئێته‌ گۆتن: ئه‌ڤه‌ ئه‌و جزايه‌ يێ هه‌وه‌ دره‌و پێ دكر.
وه‌ نينه‌، ئه‌ڤ قورئانه‌ چيڤانۆكێن خه‌لكێ به‌رێ نينه‌. هندى كيتابا باشكارانه‌ د پێكێن بلند دايه‌ به‌حه‌شتێ.
وما تو چ دزانى -ئه‌ى موحه‌مه‌د- كانێ ئه‌ڤ پێكێن بلند چنه‌؟
كيتابا باشكاران يا نڤيسییه‌ وه‌كى وى نه‌خشێ ل سه‌ر جلكى نه‌دئێته‌ ژبيركرن ونه‌ دئێته‌ ژێبرن.
فريشته‌يێن هه‌ر عه‌سمانه‌كى يێن نێزيك وێ دبينن.
هندى خودانێن ڕاستییێ وگوهدارییێنه‌ د به‌حه‌شتێ دا خۆشییێ دبه‌ن.
ل سه‌ر ته‌ختان به‌رێ خۆ دده‌نه‌ خودايێ خۆ.
ووێ خێرا وى بۆ وان ئاماده‌ كرى، تو گه‌شاتییا خۆشییێ ل سه‌ر دێمێن وان دبينى.
مه‌يه‌كا خوڕى وصه‌فاندى  د هنده‌ك ئامانێن موكم دا بۆ وان دئێته‌دان وئه‌و ژێ ڤه‌دخۆن .
يا كو دويماهییا وێ بێهنا مسكێیه‌ ، وئه‌وێن به‌رى يه‌ك ڕادكه‌ن بلا د ڤێ خۆشییا به‌رده‌وام دا به‌رى يه‌ك ڕاكه‌ن.
وئه‌ڤ ڤه‌خوارنه‌ يا تێكه‌لكرییه‌ د گه‌ل ئاڤا كانییه‌كا به‌حه‌شتێ يا كو ژ به‌ر بلندییا وێ ب ناڤێ (ته‌سنيم) دئێته‌ ناڤكرن.
كانییه‌كه‌ يا هاتییه‌ ئاماده‌كرن؛ دا يێن نێزيك ژێ ڤه‌خۆن، وخۆشییێ پێ ببه‌ن.
هندى ئه‌ون يێن تاوانبارى كرى د دنيايێ دا تڕانه‌ بۆ خۆ ب خودان باوه‌ران دكرن.
وگاڤا ئه‌و د به‌ر وان ڕا دبۆرين ب چاڤان يارى بۆ خۆ پێ دكرن.
وئه‌گه‌ر تاوانبار ڤه‌گه‌ڕيابانه‌ نك مرۆڤێن خۆ وان پێكڤه‌ دلێن خۆ ب تڕانه‌پێكرنا ب خودان باوه‌ران خۆش دكرن.
وئه‌گه‌ر ڤان كافران صه‌حابییێن پێغه‌مبه‌رى -سلاڤ لێ بن- يێن دويكه‌فتنا حه‌قییێ دكر دديتن، وان دگۆت: هندى ئه‌ڤه‌نه‌ د دويچوونا خۆ دا بۆ موحه‌ممه‌دى -سلاڤ لێ بن- دبه‌رزه‌ بووينه‌.
وئه‌و تاوانبار ل سه‌ر صه‌حابییێن موحه‌ممه‌دى -سلاڤ لێ بن- نه‌هاتبوونه‌ دانان زێره‌ڤان.
ڤێجا ڕۆژا قيامه‌تێ ئه‌وێن باوه‌رى ب خودێ وپێغه‌مبه‌رێ وى ئيناى وكار ب شريعه‌تێ وى كرى يارییان بۆ خۆ ب كافران دكه‌ن، هه‌ر وه‌كى كافران د دنيايێ دا يارى بۆ خۆ ب وان كرين.
خودان باوه‌ر ل سه‌ر جهێن ب قيمه‌ت به‌رێ خۆ دده‌نه‌ وى بهايى وخۆشییێ يا خودێ د به‌حه‌شتێ دا دايه‌ وان، ويا ژ هه‌مییێ مه‌زنتر ئه‌و به‌رێ خۆ دده‌نه‌ وه‌جهێ خودێ يێ پيرۆز.
ئه‌رێ جزايێ كافران -كو ئه‌ڤه‌ د گه‌ل وان هاته‌كرن- هاته‌ دان ژ به‌ر وان گونه‌هـ وخرابییێن وان د دنيايێ دا كرين؟
ئه‌گه‌ر عه‌سمان ده‌رزى، و ل ڕۆژا قيامه‌تێ ئه‌و شه‌ق بوو.
وگوهدارییا فه‌رمانا خودايێ خۆ كر كو شه‌ق ببت، وحه‌قه‌ ئه‌و گوهدارییا فه‌رمانا وى بكه‌ت.
وئه‌گه‌ر عه‌رد ژێك هاته‌ده‌ر وفره‌هـ بوو.
وئه‌و مرییێن د ناڤ خۆ دا هاڤێتن و ژ وان ڤالا بوو.
وگوهدارییا فه‌رمانا خودايێ خۆ كر، وحـه‌قـه‌ ئه‌و گوهدارییا فه‌رمانا وى بكه‌ت.
ئه‌ى مرۆڤ هندى تويى تو يێ ب نك خودێ ڤه‌ دچى، وتو يێ كريارێن باش يان خراب دكه‌ى، پاشى ڕۆژا قيامه‌تێ تو دێ ڕابه‌رى خودێ بى، ڤێجا دێ جزايێ خۆ وى وه‌رگرى.
ڤێجا هه‌چییێ كيتابا كريارێن وى بێـته‌ د ده‌ستێ وى يێ ڕاستێ دا، وئه‌و مرۆڤێ خودان باوه‌ره‌.
حسێبا وى دێ يا ب ساناهى بت.
وئه‌و ب كه‌يف دێ زڤڕته‌ نك مرۆڤێن خۆ ل به‌حه‌شتێ.
وهه‌چییێ كيتابا وى ژ پشت وى ڤه‌ بۆ بێته‌دان، وئه‌و مرۆڤێ كافره‌.
ئه‌و دێ نفرينێ ب تێچوونێ ل خۆ كه‌ت.
ودێ چته‌ ئاگرى دا تام بكه‌ته‌ گه‌رما وى.
هندى ئه‌و بوو ئه‌و د دنيايێ دا د ناڤ مرۆڤێن خۆ دا يێ كه‌يفخۆش ودفن بلند بوو.
وى هزرا دويماهییێ نه‌دكر، هندى ئه‌و بوو وى هزر دكر كو ئه‌و بۆ حسێبێ ب ساخى قه‌ت نازڤڕته‌ نك خودايێ خۆ.
به‌لێ خودێ دێ وى زڤڕينته‌ ڤه‌ وه‌كى كو جارا يه‌كێ وى ئه‌و داى ودێ جزايێ وى سه‌را كارێ وى ده‌تێ، هندى خودايێ وییه‌ ب حالێ وى يێ بينه‌ر وپڕزانا بوويه‌ هه‌ر ژ ڕۆژا ئه‌و ئافراندى وحه‌تا دوباره‌ زێندى كرییه‌ڤه‌.
خودێ سويند ب سۆراتییا ئاسۆيێ عه‌سمانى ده‌مێ ڕۆژ ئاڤا دبت خوار.
و ب شه‌ڤێ وهه‌ر تشتێ تێدا ڤه‌حه‌وياى.
و ب هه‌يڤێ ده‌مێ ڕۆناهییا وێ تمام دبت.
هوين -گه‌لی مرۆڤان- د گه‌له‌ك حالێن ژێك جودا ڕا دێ بۆرن: ژ چپكه‌كا ئاڤێ بۆ هنده‌ك خوينا هشك بۆ پارچه‌يه‌كا گۆشتى بۆ دانا رحێ بۆ مرنێ بۆ ڕابوونێ. وبۆ مرۆڤى چێ نابت ژبلی خودێ ب تشته‌كێ دى سويند بخۆت، ئه‌گه‌ر دێ كه‌فته‌ د شركێ دا.
ڤێجا ئه‌و چ تشته‌ وان ژ باوه‌رییێ پاشڤه‌دبه‌ت پشتى ئايه‌ت بۆ وان هاتينه‌ ئاشكه‌راكرن؟
ووان چيه‌ ده‌مێ قورئان بۆ وان دئێته‌ خواندن ئه‌و ناچنه‌ سوجدێ، وباوه‌رییێ ب وى تشتى نائينن يێ تێدا هاتى؟
به‌لكى هه‌ما عه‌ده‌تێ كافرانه‌ ئه‌و دره‌وێ ب حه‌قییێ دكه‌ن.
وخودێ دزانت كانێ ئه‌و چ د سنگێن خۆ دا ڤه‌دشێرن ژ ڕكدارییێ د گه‌ل كو ئه‌و دزانن ژى كو ئه‌و تشتێ قورئان پێ هاتى حه‌قییه‌.
ڤێجا تو -ئه‌ى موحه‌ممه‌د- مزگينییێ بده‌ وان كو خودێ عه‌زابه‌كا ب ئێش بۆ وان ئاماده‌كرییه‌.
به‌لێ ئه‌وێن باوه‌رى ب خودێ وپێغه‌مبه‌رێ وى ئيناى وئه‌و كار كرى يێ خودێ ل سه‌ر وان فه‌ركرى، ل ئاخره‌تێ خێره‌كا بێ كێمكرن وڤه‌بڕين بۆ وان هه‌يه‌.
خودێ ب وى عه‌سمانى سويند خوار يێ ئه‌و جهـ لێ هه‌ين يێن ڕۆژ وهه‌يڤ لێ دچن.
و ب ڕۆژا قيامه‌تێ يا خودێ ژڤان پێ دايه‌ خه‌لكى كو وان تێدا كۆم بكه‌ت.
و ب شاهدێ شاهده‌يیێ دده‌ت، و ب يێ شاهده‌يى ل سه‌ر دئێته‌دان. وچى تشتێ خودێ بڤێت بۆ وى هه‌يه‌ ئه‌و پێ سويند بخۆت، به‌لێ بۆ مرۆڤى چێ نابت ب تشته‌كى ژبلی خودێ سويند بخۆت؛ چونكى سويندا نه‌ ب خودێ شركه‌.
تێچوون وهاتنه‌ عه‌زابدان ودويركرن ژ ڕه‌حما خودێ ئه‌وێن خه‌نده‌كێن مه‌زن بۆ عه‌زابدانا خودان باوه‌ران ل عه‌ردى چێكرين.
وئاگره‌كێ دژوار تێدا هلكرى.
ده‌مێ ئه‌و ل سه‌ر لێڤێن خه‌نده‌كان روينشتيـن وماينه‌ ل وێرێ.
وئه‌و دئاماده‌يى وێ عه‌زابێ بوون يا وان ئينايه‌ سه‌رێ خودان باوه‌ران.
ووان ئه‌ڤ عه‌زابه‌ نه‌ ژ به‌ر تشته‌كى ئينا سه‌رێ وان ب تنێ ژ به‌ر هندێ نه‌بت كو وان باوه‌رى ب خودايێ زال ئينا بوو يێ كه‌س وى بێزار نه‌كه‌ت، يێ د گۆتن وكريار وسالۆخه‌تێن خۆ دا هێژاى مه‌دحان.
ئه‌وێ ملكێ عه‌سمانان وعه‌ردى يێ وى، وئه‌و ل سه‌ر هه‌ر تشته‌كى شاهده‌، چو تشت ل وى به‌رزه‌ نابن.
هندى ئه‌ون يێن مێرێن خودان باوه‌ر وژنێن خودان باوه‌ر ب ئاگرى سۆتيـن؛ دا ئه‌و وان ژ دينێ خودێ لێڤه‌كه‌ن، وپاشى تۆبه‌ نه‌كرى، ل ئاخره‌تێ عه‌زابا جه‌هنه‌مێ بۆ وانه‌، وعه‌زابا دژوار وسوژه‌ك بۆ وانه‌.
هندى ئه‌ون يێن باوه‌رى ب خودێ وپێغه‌مبه‌رێ وى ئيناى وكريارێن چاك كرين، ئه‌و به‌حه‌شتێن ڕويبار د بن قه‌سرێن وان دا دچن بۆ وان هه‌نه‌، ئه‌وه‌ سه‌ركه‌فتنا مه‌زن.
هندى تۆلڤه‌كرنا خودايێ ته‌يه‌ ژ نه‌ياران وعه‌زابا وى بۆ وان يا دژوار ومه‌زنه‌.
هندى ئه‌وه‌ ئه‌و ئافراندنێ ده‌ست پێ دكه‌ت ودوباره‌ دكه‌ته‌ڤه‌.
وئه‌و باش گونه‌هـ ژێبره‌ بۆ وى يێ تۆبه‌ بكه‌ت، يێ حه‌ژێكه‌ره‌ بۆ وه‌لییێن خۆ.
خودانێ عه‌رشێ مه‌زنه‌.
پڕبكه‌رێ وى تشتییه‌ يێ وى دڤێت، تشتێ وى بڤێت ل به‌ر وى ئاسێ نابت.
ئــه‌رێ به‌حسێ وان كۆمان گه‌هشتییه‌ ته ‌-ئه‌ى موحه‌ممه‌د- يێن پێغه‌مبه‌رێن خۆ دره‌وين ده‌رێخستيـن.
كۆما فيرعه‌ون وثه‌موودییان، وئه‌و عه‌زابا ب سه‌رێ وان هاتى؟
ڤى ملله‌تى چو عيبره‌ت بۆ خۆ ژ وان نه‌ديت، به‌لكى ئه‌وێن كافر بووين د دره‌وكرنه‌كا به‌رده‌وام دانه‌ وه‌كى وان يێن به‌رى خۆ.
وخودێ ب زانين وشيانا خۆ دۆر ل وان گرتییه‌، تشته‌ك ژ كريارێن وان ل به‌ر وى به‌رزه‌ نابت.
وقورئان يا وه‌سا نينه‌ وه‌كى بوتپه‌رێسێن دره‌وپێكه‌ر دبێژن كو ئه‌و شعر وسێره‌به‌ندییه‌، به‌لكى ئه‌و قورئانه‌كا مه‌زن وخودان قه‌دره‌.
د له‌وحه‌كێ پاراستى دايه‌، چو گوهۆڕين وده‌ست تێڤه‌دان ژێ ناگرن.
خودێ سويندێ ب عه‌سمانى دخۆت و ب وێ ستێرا ب شه‌ڤ دئێت.
وما تو چ دزانى ئه‌ڤ ستێره‌ چه‌ند يا مه‌زنه‌؟
ئه‌و ستێره‌كا گه‌ش وڕوهنه‌.
نينه‌ نه‌فسه‌ك ئه‌گه‌ر ملياكه‌ته‌ك زێره‌ڤانییێ لێ نه‌كه‌ت وكريارێن وێ نه‌پارێزت.
ڤێجا ئه‌و مرۆڤێ باوه‌رییێ ب ڕابوونا پشتى مرنێ نه‌ئينت بلا به‌رێ خۆ بده‌تێ كانێ ئه‌و ژ چ هاتییه‌ ئافراندن؟
ئه‌و ژ چپكه‌كا ئاڤێ يا ب له‌ز دئێته‌ هاڤێتن د مالبچويكى دا يێ هاتییه‌ ئافراندن.
ئه‌و چپك ژ ناڤبه‌را پشتا زه‌لامى وسنگێ ژنێ ده‌ردكه‌ڤت.
هندى ئه‌و خودايه‌ يێ مرۆڤ ئافراندى دشێت پشتى مرنێ دوباره‌ وى زێندى بكه‌ت.
ڕۆژا تشتێن ڤه‌شارتى ئاشكه‌را دبن، وتشتێ چاك ژ يێ خراب جودا دبت.
مرۆڤى چو هێزه‌ك نابت خۆ پێ بپارێزت، ووى چو پشته‌ڤان ژى نابن عه‌زابا خودێ ژ وى دویر بكه‌ت.
وسويند ب وى عه‌سمانێ بارانێ دوباره‌ دزڤڕينت.
و ب وى عه‌ردێ شينكاتى ئه‌و شه‌قكرى.
هندى قورئانه‌ گۆتنه‌كه‌ ناڤبڕێ دئێخته‌ ناڤبه‌را حه‌قییێ ونه‌حه‌قییێ دا.
وئه‌و تڕانه‌ نينه‌.
هندى ئه‌ون يێن دره‌وێ ب پێغه‌مبه‌رى و ب قورئانێ دكه‌ن، فێلبازییێ وپيلانگێڕییێ دكه‌ن؛ دا ب فێلا خۆ حه‌قییێ پويچ بكه‌ن.
وئه‌ز فێلێ دكه‌م دا حه‌قییێ ب سه‌ر بێخم، ئه‌گه‌ر خۆ كافران بێ نه‌خۆش بت ژى.
ڤێجا تو -ئه‌ى موحه‌ممه‌د- له‌زێ د داخوازكرنا عه‌زابدانا وان دا نه‌كه‌، به‌لێ ده‌ليڤێ بده‌ وان وبه‌رێ خۆ بدێ، وله‌زێ نه‌كه‌، تو دێ بينى چ عه‌زاب وتێچوون دێ ب سه‌ر وان دا ئێت.
تو ناڤێ خودايێ خۆ يێ بلندتر ژ كێماسى وشريكان پاك بكه‌.
ئه‌وێ خه‌لك ئافراندين، وئافراندنا وان موكمكرى، وئه‌و ب باشترين ڕه‌نگ داين.
وئه‌وێ هه‌مى مقه‌ده‌ر داين، وبه‌رێ هه‌ر يه‌كى دايه‌ وى تشتێ بابه‌تى وى بت.
وئه‌وێ گيايێ كه‌سك شينكرى.
پاشى كرییه‌ پيشه‌كێ هشك وڕه‌نگ گۆهاڕتى.
ئه‌ى موحه‌ممه‌د، ئه‌م دێ وه‌سا ڤێ قورئانێ ب ته‌ ده‌ينه‌ خواندن كو تو ئێدى ژ بير نه‌كه‌ى.
ئه‌و تێ نه‌بت يا خودێ حه‌زكرى بۆ مه‌صلحه‌ته‌كا ئه‌و پێ دزانت ژ بيرا ته‌ ببه‌ت. هندى ئه‌وه‌ ئه‌و تشتێ ئاشكه‌را ژ گۆتن وكرياران دزانت، وتشتێ ڤه‌شارتى ژى.
و د هه‌مى كارێن ته‌ دا ئه‌م دێ به‌رێ ته‌ ده‌ينه‌ تشتێ ب ساناهى.
ڤێجا تو بيرا ملله‌تێ خۆ ب ڤێ قورئانێ بينه‌ڤه‌، ئه‌گه‌ر بيرئينان مفاى بده‌ت. وبيرئينان واجبه‌ ئه‌گه‌ر خۆ مفاى نه‌ده‌ت ژى‌.
ئه‌و دێ بيرا خۆ لێ ئينته‌ڤه‌ يێ ژ خودايێ خۆ بترست.
وئه‌و دێ خۆ ژ بيرئينانێ ده‌ته‌ پاش ئه‌و به‌ختڕه‌شێ ژ خودايێ خۆ نه‌ترست.
ئه‌وێ دێ چته‌ ئاگرێ جه‌هنه‌ما مه‌زن.
پاشى ئه‌و تێدا نه‌دمرت وڕحه‌ت دبـت، ونـه‌ ژينه‌كـا ب مفا دژيت.
ب ڕاستى ئه‌و ب سه‌ركه‌فت يێ نه‌فسا خۆ ژ ئه‌خلاقێ خراب پاقژكرى.
وزكرێ خودێ كرى، وباوه‌رى ب ته‌وحيدا وى ئيناى ودوعا ژ وى كرين وكار ب وى تشتى كرى يێ ئه‌و پێ ڕازى، ونڤێژ ل ده‌مێ وێ كرى؛ دا خودێ ژێ ڕازى ببت.
هوين -گه‌لی مرۆڤان- خه‌ملا ژينا دنيايێ ب سه‌ر خۆشییا ئاخره‌تێ دئێخن.
وئاخره‌ت وئه‌و خۆشییا به‌رده‌وام يا تێدا هه‌ى، ژ دنيايێ چێتر وبه‌رده‌وامتره‌.
هندى ئه‌وه‌ يا د ڤێ سووره‌تێ دا بۆ هه‌وه‌ هاتییه‌ گۆتن ئه‌و ئه‌وه‌ يا ڕامانا وێ د وان كيتابان دا هاتى يێن به‌رى قورئانێ هاتينه‌ خوارێ.
وئه‌و كيتابێن ئيبراهيمى ومووساينه‌ -سلاڤ لێ بن-.
ئه‌رێ به‌حسێ قيامه‌تێ ئه‌وا دێ ب ته‌نگاڤییێن خۆ ڤه‌ ب سه‌ر خه‌لكى دا گرت گه‌هشتییه‌ ته ‌-ئه‌ى موحه‌ممه‌د-؟
ژ به‌ر عه‌زابێ ڕوییێن كافران وێ ڕۆژێ دشكه‌ستى وڕه‌زيلن.
ب كارى ڤه‌ دوه‌ستياينه‌.
ئاگره‌كێ دژوار وشاراندى دگرت.
ژ كانییه‌كا زێده‌ كه‌لاندى دئێنه‌ ئاڤدان.
ژبلی وێ سترییا ب عه‌ردى ڤه‌ نويسياى، كو نه‌خۆشترين وپيسترين خوارنه‌، خوارنه‌ك بۆ جه‌هنه‌مییان نينه‌.
وئه‌و خوارنه‌كه‌ نه‌ خودانێ خۆ قه‌له‌و دكه‌ت، ونه‌ برسا وى دشكێنت.
ڕۆژا قيامه‌تێ ڕوییێن خودان باوه‌ران دگه‌شن و د خۆشییان دانه‌.
ژ به‌ر وێ كه‌دا وان د دنيايێ دا كرى ئه‌و ل ئاخره‌تێ دڕازينه‌.
د به‌حه‌شته‌كا بلند دانه‌.
گۆتنه‌كا ب تنێ ژى يا بێ مفا تێدا نائێته‌ بهيستـن.
كانییه‌كا ئاڤ ژێ دزێت تێدا هه‌يه‌.
ته‌ختێن بلند تێدا هه‌نه‌.
وكۆپێن داناى بۆ ڤه‌خورانێ.
وباليفكێن ب ڕێزكرى يه‌ك ب ڕه‌خ يه‌كێ ڤه‌.
ومه‌حفويرێن ڕائێخستى تێدا هه‌نه‌.
ئه‌رێ ما كافرێن دره‌وپێكه‌ر به‌رێ خۆ ناده‌نه‌ حێشترێ: چاوا ئه‌و ب ڤى ڕه‌نگێ عه‌جێب هاتییه‌ ئافراندن؟
وعه‌سمان چاوا ب ڤى ڕه‌نگێ جوان هاتییه‌ بلندكرن؟
وچيا چاوا هاتينه‌ چكلاندن، ڤێجا عه‌رد ب وان هاتییه‌ ڕاگرتن؟
وعه‌رد چاوا هاتییه‌ رائێخستـن وخۆشكرن؟
ڤێجا تو -ئه‌ى موحه‌ممه‌د- ب وێ يا تو پێ هاتییه‌ هنارتن بيرا وان بينه‌ڤه‌ يێن پشت دده‌ن.
وتو سه‌را پشتدانا وان ب خه‌م نه‌كه‌ڤه‌، يا ل سه‌ر ته‌ ئه‌و نينه‌ تو ب ته‌عدايى باوه‌رییێ بكه‌يه‌ د دلێن وان دا.
به‌لێ ئه‌وێ پشت دايه‌ بيرئينان وشيره‌تێ وڕژدى ل سه‌ر كوفرا خۆ كرى.
خودێ ب عه‌زابه‌كا دژوار د ئاگرى دا دێ وى عه‌زاب ده‌ت.
هندى زڤڕينا وانه‌ پشتى مرنێ بۆ نك مه‌يه‌.
پاشى هندى جزايێ وانه‌ سه‌را كريارێن وان ل سه‌ر مه‌يه‌.
خودێ ب ده‌مێ ئه‌لندێ سويند دخۆت.
و ب هه‌ر ده‌هـ شه‌ڤێن يه‌كێ ژ مه‌ها ذولحججه‌ وتشتێ ئه‌و پێ پيرۆز بووين.
و ب هه‌ر جۆته‌ك وكته‌كا هه‌بت.
و ب شه‌ڤێ ده‌مێ ب تارییا خۆ ڤه‌ دچت.
ئه‌رێ ما د ڤان سويندان دا قه‌ناعه‌ته‌ك بۆ خودان عه‌قلی نينه‌؟
ئه‌رێ ما ته‌ -ئه‌ى موحه‌ممه‌د- نه‌ديت كانێ خودايێ ته‌ چ د گه‌ل ملله‌تێ عادییێن ئويجاخا ئره‌م كر.
خودانێن ئاڤاهییێن بلند ل سه‌ر ستوينان.
ئه‌وێن وه‌كى وان د مه‌زنییێ وهێزێ دا ل وه‌لاتى نه‌هاتينه‌ ئافراندن؟
وكانێ وى چ د گه‌ل ثه‌موودییێن ملله‌تێ صالحى كر، ئه‌وێن كه‌ڤر د نهالان سمتين وبۆ خۆ كرينه‌ خانى.
وفيرعه‌ونێ مه‌لكێ (مصرێ)، خودانێ وى له‌شكه‌رێ ملكێ وى موكم كرى، وئه‌و ب هێز ئێخستى؟
ئه‌وێن هه‌ يێن زۆردارى كرى، وسته‌م د عه‌ردێ خودێ دا كرى.
و ب زۆردارییا خۆ گه‌له‌ك خرابى تێدا زێده‌ كرى.
ڤێجا خودايێ ته‌ عه‌زابه‌كا دژوار داڕێته‌ سه‌ر وان.
هندى خودايێ ته‌ يه‌ -ئه‌ى موحه‌ممه‌د- ل به‌ر وان دانايه‌ يێن بێ ئه‌مرییا وى دكه‌ن، ئه‌و پيچه‌كێ ل دويڤ وان به‌ردده‌ت، پاشى ب دژوارى وان دگرت.
ڤێجا هندى مرۆڤه‌ ئه‌گه‌ر خودايێ وى ئه‌و ب خۆشییێ جه‌ڕباند، وڕزقێ وى به‌رفره‌هـ كر، وحالێ وى خۆش كر، ڤێجا ئه‌و دێ هزركه‌ت ئه‌ڤه‌ ژ به‌ر هندێیه‌ چونكى ئه‌و ل نك خودێ يێ ب قه‌دره‌، ڤێجا ئه‌و دێ بێژت: خودايێ من قه‌درێ من گرت.
وئه‌گه‌ر وى ئه‌و جه‌ڕباند، وڕزقێ وى لێ به‌رته‌نگ كر، ئه‌و دێ هزركه‌ت ئه‌ڤه‌ ژ به‌ر هندێیه‌ چونكى ئه‌و ل نك خودێ يێ بێ بهايه‌، له‌و دێ بێژت: خودايێ من ئه‌ز ڕه‌زيل كرم.
وه‌ نينه‌ وه‌كى ئه‌ڤ مرۆڤه‌ هزر دكه‌ت، قه‌درگرتن ب گوهدارییا خودێ‌یه‌، وڕه‌زيلكرن ب بێ ئه‌مرییا وییه‌، وهوين قه‌درێ ئێتيمى ناگرن، وجوان سه‌ره‌ده‌رییێ د گه‌ل ناكه‌ن.
وهنده‌ك ژ هه‌وه‌ به‌رێ هنده‌كان ناده‌نه‌ دانا خوارنێ بۆ پێتڤییان.
وهوين حه‌قێ يه‌ك ودو د ميراتى دا گه‌له‌ك دخۆن.
وهوين ب حه‌ژێكرنه‌كا زێده‌ حه‌ز ژ مالی دكه‌ن.
دڤيا هوين ب ڤى ڕه‌نگى نه‌بان، وئه‌گه‌ر عه‌رد هژيا وهنده‌ك ب سه‌ر هنده‌كێ دا هاته‌ خوارێ.
وخودايێ ته‌ هات دا حوكمى د ناڤبه‌را خه‌لكى دا بكه‌ت، وفريشته‌ ڕێز ب ڕێز ڕاده‌وستاى.
ووێ ڕۆژا مه‌زن جه‌هنه‌م هاته‌ئينان، وێ ڕۆژێ كافر دێ بيرا خۆ لێ ئينته‌ڤه‌ ودێ تۆبه‌ كه‌ت، وتۆبه‌ دێ ژ كيڤه‌ ب ده‌ست كه‌ڤت، ووى د دنيايێ دا خۆ ژێ دابوو پاش وئه‌ڤرۆ نه‌ ده‌مێ وێ تۆبێیه‌؟
ئه‌و دبێژت: وه‌ى خوزى من د دنيايێ دا كاره‌كێ وه‌سا بۆ خۆ كربا ل ئاخره‌تێ من مفايه‌ك بۆ ژينا خۆ ژێ ديتبا.
ڤێجا ل وێ ڕۆژا سه‌خت وگران كه‌سه‌ك نينه‌ بشێت وه‌كى خودێ وان عه‌زاب بده‌ت يێن بێ ئه‌مرییا وى كرى.
وكه‌سه‌ك نه‌شێت وه‌كى خودێ گرێدانێ بكه‌ت، وكه‌س نه‌شێت د ڤێ چه‌ندێ دا بگه‌هته‌ وى.
ئه‌ى نه‌فسا ب زكرێ خودێ وباوه‌رییێ ڕحه‌ت وته‌نا دبت، و ب وێ قه‌نجییێ يا خودێ بۆ خودان باوه‌رى ئاماده‌ كرى پشت ڕاست دبت.
بزڤڕه‌ نك خودايێ خۆ يا ڕازى ب وى قه‌درێ خودێ بۆ ته‌ گرتى، وخودێ يێ ژ ته‌ ڕازى.
ڤێجا تو وه‌ره‌ د ناڤ به‌نییێن من يێن چاك دا.
وتو د گه‌ل وان وه‌ره‌ د به‌حه‌شتا من دا.
خودێ ب ڤى باژێرێ حه‌رام، كو (مه‌كه‌هه‌) سويند خوار.
وتو -ئه‌ى موحه‌ممه‌د- يێ ل ڤى باژێرى ئاكنجى.
وسويند ب بابێ مرۆڤان -كو ئاده‌مه‌ سلاڤ لێ بن- خوار وئه‌و زارۆكێن ژ وى بووين.
ب ڕاستى مه‌ مرۆڤ ئافراند ئه‌و نه‌خۆشى وزه‌حمه‌تێ د دنيايێ دا دبه‌ت.
ئه‌رێ ژ به‌ر وى مالێ وى كۆم كرى ئه‌و هزر دكه‌ت كو خودێ نه‌شێتێ؟
ب مه‌دحه‌ڤه‌ دبێژت: من گه‌له‌ك مال يێ خه‌رج كرى.
ئه‌رێ ئه‌و هزر دكه‌ت كو د ڤى حالی دا خودێ ئه‌و نه‌ديتییه‌، وحسێبێ د گه‌ل وى ناكه‌ت؟
ئه‌رێ ما مه‌ دو چاڤ نه‌داينه‌ وى ئه‌و پێ دبينت.
وئه‌زمانه‌ك ودو لێڤ ئه‌و پێ دئاخڤت.
وڕێكا باش وخراب مه‌ بۆ وى ئاشكه‌را كرن؟
ڤێجا بلا وى ب خه‌رجكرنا مالێ خۆ، خۆ ژ ئاسته‌نگا ئاخره‌تێ ده‌رباز كربا، دا پشت ڕاست ببا.
وتو چ دزانى: ئاسته‌نگا ئاخره‌تێ چيه‌، وخه‌لك ب چ ژێ ده‌رباز دبن؟
ئه‌و ئازاكرنا گه‌رده‌نه‌كێ ژ عه‌بدينیێ‌یه‌.
يان دانا خوارنێیه‌ ل ڕۆژه‌كا برسا وێ دژوار.
بۆ ئێتيمه‌كێ مرۆڤێ مرۆڤى بت يێ خێرا مرۆڤينییێ ودانا خێرێ پێ دگه‌هته‌ مرۆڤى.
يان هه‌ژاره‌كێ چو تشت نه‌بن.
پاشى ئه‌و د گه‌ل كرنا ڤان خێرێن ژێگۆتى ژ وان بوو يێن ئيخلاص د باوه‌رییا خۆ ب خودێ دا كرى، وشيره‌ت ب بێهنفره‌هییا ل سه‌ر گوهدارییا خودێ وخۆ پاشڤه‌لێدانا ژ بێ ئه‌مرییا وى ل يه‌ك ودو كرين، وشيره‌ت ب دلۆڤانییا د گه‌ل خه‌لكى ل يه‌ك ودو كرين.
ئه‌وێن ئه‌ڤ كاره‌ كرين، ئه‌ون خودانێن ڕاستییێ، يێن ڕۆژا قيامه‌تێ ب لايێ ڕاستێ ڤه‌ بۆ به‌حه‌شتێ دئێنه‌برن.
وئه‌وێن كافرى ب قورئانێ كرى ئه‌ون يێن ڕۆژا قيامه‌تێ ب لايێ چه‌پێ ڤه‌ بۆ ئاگرى دئێنه‌برن.
جزايێ وان جه‌هنه‌مه‌ ب سه‌ر وان دا دگرت و ل وان دئێته‌ يه‌ك.
خودێ ب ڕۆژێ وڕۆناهییا وێ ل تێشته‌گه‌هێ سويند خوار.
و ب هه‌يڤێ ده‌مێ ب هه‌لاتن وئاڤابوونێ ب دويڤ دا دئێت.
و ب ڕۆژێ ده‌مێ تارییێ دبه‌ت وگه‌ش دكه‌ت.
و ب شه‌ڤێ ده‌مێ عه‌ردى ڤه‌دگرت وهه‌مییێ تارى دكه‌ت.
و ب عه‌سمانى وئاڤاهییێ وى يێ موكم.
و ب عه‌ردى وڕائێخستنا وى.
وهه‌ر نه‌فسه‌كێ ودورستكرنا خودێ بۆ وێ دا ب كارێ خۆ ڕاببت.
وى ڕێكا خرابییێ وباشییێ بۆ ديار كر.
ب ڕاستى ئه‌و ب سه‌ركه‌فت يێ نه‌فسا خۆ پاڤژ كربت و ب خێرێ ب خودان كربت.
وئه‌وى زيان كر يێ نه‌فسا خۆ د بن گونه‌هان ڕا ڤه‌شارت بت.
ثه‌موودییان ژ به‌ر زێده‌ سه‌ردا چوونا خۆ پێغه‌مبه‌رێ خۆ دره‌وين ده‌رێخست.
ده‌مێ ئه‌وێ ژ هه‌مییان بێ به‌ختتر ژ وان ڕابووى دا حێشترێ ڤه‌كوژت.
ئينا پێغه‌مبه‌رێ خودێ صالحى -سلاڤ لێ بن- گۆتییه‌ وان: هشيارى وێ حێشترێ بن يا خودێ بۆ هه‌وه‌ هنارتى دا ببته‌ نيشان، هوين ب خرابـى ده‌ست نه‌كه‌نێ، وته‌عدايییێ ل ئاڤدانا وێ نه‌كه‌ن، ڕۆژه‌كێ ئاڤ بۆ وییه‌ وڕۆژه‌كێ بۆ هه‌وه‌يه‌. ئينا ئه‌ڤ چه‌نده‌ ل به‌ر وان ب زه‌حمه‌ت كه‌فت.
ڤێجا وان ئه‌و د وێ گه‌فێ دا دره‌وين ده‌رئێخست يا وى ل وان كرى، ووان ئه‌و ڤه‌كوشت، ئينا ژ به‌ر تاوانا وان خودايێ وان عه‌زاب ب سه‌ر وان داگرت، وئه‌و ل سه‌ر وان ڕاستكر وكه‌س ژ وان ژێ خلاس نه‌بوو.
وخودێ ژ دويماهییا وێ عه‌زابێ ناترست يا وى ب سه‌ر وان دا ئيناى.
خودێ ب شه‌ڤێ سويند خوار ده‌مێ ئه‌و ب تارییا خۆ ڤه‌ ب سه‌ر عه‌ردى وهه‌مى تشتان دا دگرت.
و ب ڕۆژێ ده‌مێ ب ڕۆناهییا خۆ تارییا شه‌ڤێ دبه‌ت.
و ب ئافراندنا نێر ومێیان.
هندى كه‌دا هه‌وه‌يه‌ يا ژێك جودايه‌ د ناڤبه‌را كه‌دا بۆ دنيايێ وكه‌دا بۆ ئاخره‌تێ دا.
ڤێجا هه‌چییێ مالێ خۆ خه‌رج كر بت وته‌قوا خودێ د وێ چه‌ندێ دا كر بت.
وباوه‌رى ب حسێبێ وجزادانا ل سه‌ر كرياران ئينا بت.
ئه‌م دێ به‌رێ وى ده‌ينه‌ ئه‌گه‌رێن خێرێ وچاكییێ وكارێ وى ل به‌ر ب ساناهى كه‌ين.
وهه‌چییێ چڕيكى ب مالێ خۆ كربت وخۆ ژ جزادانا خودايێ خۆ بێ منه‌ت كربت.
ودره‌و ب حسێب وجزادانێ كربت.
ئه‌م دێ ئه‌گه‌رێن به‌خت ڕه‌شییێ بۆ وى ئاشكه‌را كه‌ين.
ومالێ وى يێ وى به‌خيلی پێ دكر چو مفايى ناگه‌هينتێ ئه‌گه‌ر ئه‌و كه‌فته‌ د ئاگرى دا.
هندى ئه‌مين ژ قه‌نجى وحكمه‌تا مه‌يه‌ كو ئه‌م بۆ خه‌لكى وێ ڕێكا وان بگه‌هينته‌ خودێ وبه‌حشتێ ژ ڕێكا سه‌رداچوونێ جودا بكه‌ين.
وهندى ئه‌مين ملكێ ئاخره‌تێ ويێ دنيايێ يێ مه‌يه‌.
ڤێجا من هوين هشياركرن و ژ ئاگره‌كى ترساندن يێ گه‌ش دكه‌ت، كو ئاگرێ جه‌هنه‌مێیه‌.
كه‌س ناچته‌ وى ئاگرى ئه‌و تێ نه‌بت يێ گه‌له‌كێ به‌خت ڕه‌ش نه‌بت.
يێ پێغه‌مبه‌رێ خودێ موحه‌ممه‌د -سلاڤ لێ بن- دره‌وين ده‌رێخست بت،وپشت دابته‌ باوه‌رییا ب خودێ وپێغه‌مبه‌رێ وى، وگوهدارییا وان.
وئه‌و دێ ژێ ئێته‌ دوير كرن يێ گه‌له‌كێ ب ته‌قوا بت.
ئه‌وێ پێخه‌مه‌ت خێرێ مالێ خۆ خه‌رج دكه‌ت.
وئه‌و دانا وى بۆ خێرێ نه‌ ژ به‌ر هندێیه‌ دا قه‌نجییه‌كا وى بزڤڕينت يێ باشییه‌ك د گه‌ل وى كربت.
به‌لكى مه‌خسه‌دا وى پێ ئه‌وه‌ خودايێ وى يێ بلندتر ژ وى ڕازى ببت.
وپاشى د به‌حه‌شتێ دا خودێ وى تشتى دێ ده‌تێ يێ ئه‌و پێ ڕازى ببت.
خودێ ب ڕۆژێ هه‌مییێ سويند خوار.
و ب شه‌ڤێ ئه‌گه‌ر ڕاوه‌ستا وتارییا وێ دژوار بوو. وهه‌ر تشته‌كێ خودێ حه‌ز بكه‌ت ئه‌و سويند پێ دخۆت، به‌لێ بۆ مرۆڤان چێ نابت ژبلی خودێ ب تشته‌كێ دى سويند بخۆن؛ چونكى سويندا نه‌ ب خودێ بت شركه‌.
خودايێ ته‌ -ئه‌ى موحه‌ممه‌د- تو نه‌هێلاى، ده‌مێ وى وه‌حى ڤه‌هێلاى ووى كه‌رب ژ ته‌ ڤه‌نه‌بوويه‌.
وئاخره‌ت بۆ ته‌ ژ دنيايێ چێتره‌.
وپاشى ل ئاخره‌تێ خودايێ ته ‌-ئه‌ى موحه‌ممه‌د- هند قه‌نجییان دێ ده‌ته‌ ته‌، كو تو پێ ڕازى ببى.
ئه‌رێ ما وى به‌رێ تو ئێتيم نه‌ديتبووى، ڤێجا وى تو حه‌واندى وچاڤدێرى ل ته‌ كر.
ئه‌رێ ما وى تو نه‌ديتبووى ته‌ چو ژ كيتابێ وباوه‌رییێ نه‌دزانى، ڤێجا وى ئه‌و نيشا ته‌ دا يێ ته‌ نه‌دزانى، وبه‌رێ ته‌ دا باشترين كرياران؟
ئه‌رێ ما وى تو فه‌قير نه‌ديتبووى، ڤێجا وى ڕزقێ ته‌ دا ته‌، ودلێ ته‌ ب قه‌ناعه‌تێ وصه‌برێ ده‌وله‌مه‌ند كر؟
ڤێجا هندى ئێتيمه‌ تو سه‌ره‌ده‌رییه‌كا خراب د گه‌ل نه‌كه‌.
وهندى خازۆكه‌ تو وى پاشڤه‌نه‌به‌، وخوارنێ بدێ، وهه‌وجه‌يییا وى بۆ ب جهـ بينه‌.
وهندى قه‌نجییا خودايێ ته‌يه‌ يا وى د گه‌ل ته‌ كرى تو به‌حس ژێ بكه‌.
ئه‌رێ ما مه‌ ب ڕۆناهییا ئيسلامێ سنگێ ته‌ -ئه‌ى موحه‌ممه‌د- بۆ ته‌ فره‌هـ نه‌كرییه‌ پشتى كو ئه‌و ته‌نگ بووى؟
بارێته‌ مه‌ ئینا خار و دانا.
ئه‌و بارێ پشتاته‌ گرانكری
و ئه‌رێ ما مه‌ -ب وان قه‌نجییێن مه‌ د گه‌ل ته‌كرين- تو ل جهه‌كێ بلند نه‌داناى؟
ڤێجا ئه‌و نه‌خۆشییا دوژمنێن ته‌ دگه‌هيننه‌ ته‌ بلا ته‌ ژ به‌لاڤكرنا په‌يامێ سست نه‌كه‌ت؛ چونكى د گه‌ل هه‌ر به‌رته‌نگییه‌كێ به‌رفره‌هییه‌ك هه‌يه‌.
د گه‌ل هه‌ر به‌رته‌نگییه‌كێ به‌رفره‌هییه‌ك هه‌يه‌.
ڤێجا ئه‌گه‌ر تو ژ كارێ خۆ يێ دنيايێ ڤالا بووى تو خۆ ب عيباده‌تى ڤه‌ بوه‌ستينه‌.
وتو تشتێ ل نك خودايێ خۆ ب تنێ بخوازه‌.
خودێ ب هژيرێ وزه‌يتوينێ سويند خوار. وئه‌و دو به‌رهه‌مێن ناڤدارن.
و ب چيايێ (طوورێ سينائێ) سويند خوار ئه‌وێ خودێ ل سه‌ر د گه‌ل مووساى ئاخفتى.
و ب ڤى باژێرێ ته‌نا ژ هه‌ر ترسه‌كێ، كو (مه‌كه‌هه‌) جهێ ئيسلام لێ هاتى سويند خوار.
ب ڕاستى مه‌ مرۆڤ د باشترين ڕه‌نگ دا ئافراندییه‌.
پاشى ئه‌گه‌ر ئه‌و گوهدارییا خودێ نه‌كه‌ت ودويكه‌فتنا پێغه‌مبه‌ران نه‌كه‌ت، ئه‌م وى دزڤڕينينه‌ د ئاگرى دا.
به‌لێ ئه‌وێن باوه‌رى ئيناى وچاكـى كرين خێره‌كا مه‌زن وبێ ڤه‌بڕين بۆ وان هه‌يه‌.
ئه‌و چ تشته‌ به‌رێ ته‌ -ئه‌ى مرۆڤۆ- دده‌ته‌ هندێ كو تو دره‌وێ ب ڕابوونا پشتى مرنێ وجزادانێ بكه‌ى هه‌رچه‌نده‌ ده‌ليل ل سه‌ر شيانا خودێ ل سه‌ر وێ چه‌ندێ دئاشكه‌رانه‌؟
ئه‌رێ ما ئه‌و خودايێ ئه‌ڤ ڕۆژه‌ داناى دا حوكمى تێدا د ناڤبه‌را خه‌لكى دا بكه‌ت موكمترينێ حاكمان نينه‌ د وان هه‌مى تشتان دا يێن وى ئافراندين؟ به‌لێ. ئه‌رێ ڤێجا ما ئه‌و خه‌لكى دێ هێلت بێى فه‌رمانه‌كێ ل وان بكه‌ت، وجزايه‌كى بۆ ده‌سنيشان بكه‌ت؟
تو -ئه‌ى موحه‌ممه‌د- وێ يا بۆ ته‌ هاتییه‌ خوارێ ژ قورئانێ ب ناڤێ خودايێ خۆ يێ د ئافراندنێ دا ئێكانه‌ بخوينه‌.
ئه‌وێ هه‌مى مرۆڤ ژ خوينه‌كا هشك وته‌ڕ ئافراندين.
تو وێ بخوينه‌ يا بۆ ته‌ هاتییه‌ خوارێ، وهندى خودايێ ته‌يه‌ مه‌ردينییا وى يا به‌رفره‌هه‌.
ئه‌وێ به‌نییێن خۆ فێرى نڤيسينا ب قه‌له‌مى كرين.
مرۆڤ فێرى وى تشتى كر يێ كو وى نه‌دزانى.
ب ڕاستى هندى مرۆڤه‌ پێ ل توخويبێن خودێ ددانت.
ئه‌گه‌ر خۆ زه‌نگين وبێ منه‌ت ديت.
ڤێجا هه‌ر سه‌رداچوويه‌ك بلا بزانت كو دويماهییا وى بۆ نك خودێ‌یه‌.
ئه‌رێ ته‌ تشته‌كێ عه‌جێبتر ژ سه‌رداچوونا وى كه‌سى ديتییه‌ (كو ئه‌بووجه‌هله‌) ئه‌وێ به‌نییه‌كێ مه‌ (كو موحه‌ممه‌ده‌) پاشڤه‌دبه‌ت.
ده‌مێ دبينت به‌نییه‌كێ مه‌ (كو موحه‌ممه‌ده‌) يێ نڤێژێ دكه‌ت.
ئه‌رێ ته‌ ديتییه‌ ئه‌گه‌ر ئه‌و يێ ژ نڤێژێ دئێته‌ پاشڤه‌برن ل سه‌ر هيدايه‌تێ بت ئه‌رێ چاوا ئه‌و وى پاشڤه‌دبه‌ت؟
يان ئه‌گه‌ر ئه‌و ب ته‌قوادارییێ فه‌رمانێ ل خه‌لكى بكه‌ت ئه‌رێ ئه‌و دێ وى ژ وێ چه‌ندێ پاشڤه‌به‌ت؟
ئه‌رێ ئه‌گه‌ر ئه‌و گۆتنا وى دره‌و ده‌ربێخت، وپشت بده‌تێ.
ئه‌رێ ما ئه‌و نزانت كو هندى خودێ‌یه‌ هه‌مى كارێ وى دبينت؟
نه‌خێر وه‌ نينه‌ وه‌كى ئه‌و هزر دكه‌ت، ئه‌گه‌ر ئه‌و ڤێ خرابییا خۆ به‌س نه‌كه‌ت ئه‌م ب دژوارى دێ ناڤچاڤێن وى گرين ووى هاڤێينه‌ د ئاگرى دا.
ناڤچاڤه‌كا دره‌وين د گۆتنێ دا، وخه‌له‌تكار د كريارێ دا وى هه‌يه‌.
ڤێجا ئه‌ڤ سه‌رداچوويه‌ بلا خه‌لكێ ديوانا خۆ يێن ئه‌و خۆ پێ پشت گه‌رم دكه‌ت ئاماده‌ بكه‌ت.
ئه‌م ژى دێ گازى ملياكه‌تێن عه‌زابێ كه‌ين.
وه‌ نينه‌ وه‌كى ئه‌بووجه‌هل هزر دكه‌ت، ئه‌و نه‌شێت چو نه‌خۆشییان بگه‌هينته‌ ته ‌-ئه‌ى موحه‌ممه‌د- ڤێجا گوهدارییا وى نه‌كه‌ ده‌مێ ئه‌و به‌رێ ته‌ دده‌ته‌ نه‌كرنا نڤێژێ، وتو بۆ خودايێ خۆ هه‌ڕه‌ سوجدێ، و ب كرنا عيباده‌تى خۆ نێزيكى وى بكه‌.
هندى ئه‌مين مه‌ قورئان د شه‌ڤا قه‌نج و ب بها دا ئينايه‌ خوارێ، كو دكه‌فته‌ د هه‌يڤا ره‌مه‌زانێ دا.
وتو چ دزانى -ئه‌ى موحه‌ممه‌د- كانێ شه‌ڤا قه‌نج و ب بها چيه‌؟
شه‌ڤا ب بها شه‌ڤه‌كا پيرۆزه‌، خێرا وێ ژ يا هزار هه‌يڤێن ئه‌ڤ شه‌ڤه‌ تێدا نه‌بت چێتره‌.
هاتنه‌ خوارا ملياكه‌تان وجبريلی -سلاڤ لێ بن- تێدا مشه‌ دبت، ب ئانه‌هییا خودايێ خۆ ئه‌و وان فه‌رمانان دئيننه‌ خوارێ يێن وى بۆ وێ سالێ ته‌قدير كرين وداين.
ئه‌و هه‌مى ته‌ناهییه‌، حه‌تا ده‌ركه‌فتنا ئه‌لندێ چو خرابى تێدا نينن.
نه‌بوويه‌ كو ئه‌وێن كافر بووين ژ جوهى وفه‌لان وبوتپه‌رێسان كو كوفرا خۆ بهێلن حه‌تا ئه‌و نيشان بۆ وان نه‌ئێت يا كيتابێن به‌رێ ژڤان پێ دايه‌ وان.
ئه‌و نيشان پێغه‌مبه‌رێ خودێ موحه‌ممه‌ده‌ -سلاڤ لێ بن-، قورئانه‌كا د به‌په‌رێن پاقژكرى دا بۆ وان دخوينت.
د وان به‌رپه‌ران دا به‌حسێن ڕاست وفه‌رمانێن دورست هه‌نه‌، يێن سه‌رى دكێشنه‌ حه‌قییێ وڕێكا ڕاست.
وئه‌وێن كيتاب بۆ هاتى ژ جوهى وفه‌لان د ده‌ر حه‌قا ڕاستییا پێغه‌مبه‌رينییا موحه‌ممه‌دى دا -سلاڤ لێ بن- ژێك جودا نه‌بوون؛ چونكى سالۆخه‌تێن وى د كيتابێن وان دا هاتبوون، حه‌تا بۆ وان ئاشكه‌را نه‌بووى كو ئه‌و ئه‌و پێغه‌مبه‌ره‌ يێ به‌حسێ وى د ته‌ورات وئنجيلێ دا هاتى، ئه‌و ل سه‌ر ڕاستییا پێغه‌مبه‌رينییا وى كۆم بووبوون، ڤێجا ده‌مێ ئه‌و هاتییه‌ هنارتن وان باوه‌رى پێ نه‌ئينا وئه‌و ژێك جودا بوون.
و د هه‌مى شريعه‌تان دا فه‌رمان ب تشته‌كى ل وان نه‌هاتبوو كرن ژبلی هندێ كو ئه‌و په‌رستنا خودێ ب تنێ بكه‌ن و ب عيباده‌تى قه‌ستا كنارێ وى بكه‌ن، ڕوییێ خۆ ژ شركێ وه‌رگێڕنه‌ باوه‌رییێ، و ب كرنا نڤێژێ ڕاببن، وزه‌كاتێ بده‌ن، وئه‌وه‌ دينێ ڕاست كو ئيسلامه‌.
هندى ئه‌ون يێن كافر بووين ژ جوهى وفه‌له‌ وبوتپه‌رێسان جزايێ وان ئه‌وه‌ ئه‌و د ئاگرێ جه‌هنه‌مێ دا بن هه‌ر وهه‌ر تێدا بمينن، خرابترينێ خه‌لكى هه‌مییێ ئه‌ون.
هندى ئه‌ون يێن باوه‌رى ب خودێ ئيناى ودويكه‌فتنا پێغه‌مبه‌رێ وى كرى وچاكى كرين، چێترينێ خه‌لكى هه‌مییێ ئه‌ون.
جزايێ وان ڕۆژا قيامه‌تێ ل نك خودايێ وان ئه‌و به‌حه‌شتـن يێن ئه‌و لێ ئاكنجى دبن زێده‌ دخۆشن، ڕويبار د بن قه‌سرێن وان دا دچن، هه‌ر وهه‌ر ئه‌و تێدا دمينن، خودێ ژ وان ڕازى بوويه‌ وكارێ وان يێ چاك قه‌بويل كرییه‌، وئه‌و ژى ژ وى ڕازى بووينه‌ ژ به‌ر وى قه‌درێ وى دايه‌ وان، ئه‌و جزايێ باش بۆ وییه‌ يێ ژ خودێ ترساى وخۆ ژ گونه‌هان دايه‌ پاش.
ئه‌گه‌ر عه‌رد هژيا هژيانه‌كا دژوار.
وعه‌ردى ئه‌و تشتێ د ناڤ خۆ دا ژ مرى وخزينه‌يان ده‌رێخست.
ومرۆڤى ژ ترسان دا پسيار كر: ئه‌ڤه‌ چيه‌ لێ قه‌ومى؟
ڕۆژا قيامه‌تێ عه‌رد به‌حسێ وان باشى وخرابییان دكه‌ت يێن ل سه‌ر پشتێ هاتينه‌كرن.
وكو هندى خودێ‌یه‌ فه‌رمان لێ كرییه‌ كو ئه‌و به‌حسێ وى كارى بكه‌ت يێ ل سه‌ر پشتێ هاتییه‌كرن.
وێ ڕۆژێ مرۆڤ ژ مه‌يدانا حيسابێ گه‌له‌ك ڕه‌نگ دزڤڕن؛ دا خودێ كريارێن وان يێن باش وخراب نيشا وان بده‌ت، ووان سه‌را جزا بده‌ت.
ڤێجا هه‌چییێ هندى گرانییا مێرییه‌كا بچويك باشى كربن، ئه‌و ل ئاخره‌تێ خێرا خۆ دێ بينت.
وهه‌چییێ هندى گرانییا مێرییه‌كا بچويك خرابى كربن، ئه‌و ل ئاخره‌تێ جزايێ خۆ دێ بينت.
خودێ ب وان هه‌سپان سويند خوار ئه‌وێن د ڕێكا وى دا دبه‌زن، و ژ به‌ر به‌زينێ ده‌نگ ژێ ده‌ردكه‌ڤت. وبۆ مرۆڤى چێ نابت ژبلی خودێ ب تشته‌كێ دى سويند بخۆت؛ چونكى ئه‌و شركه‌.
و ب وان هه‌سپێن چريسك ژ سمێن وان دپه‌شن؛ ژ به‌ر چوونا وان يا ب له‌ز.
وئه‌وێن سپێدێ هێرشێ دده‌نه‌ سه‌ر دوژمنان.
ڤێجا ب وێ به‌زا خۆ توزێ ڕادكه‌ن.
و ب خودانێن خۆ ڤه‌ دچنه‌ د نيڤا كۆما دوژمنان دا.
هندى مرۆڤه‌ قه‌نجییێن خودايێ خۆ گه‌له‌ك ڤه‌دشێرت.
وهندى ئه‌وه‌ ئه‌و ل سه‌ر ڤى قه‌نجى ڤه‌شێرییا خۆ شاهده‌ وئعترافێ دكه‌ت.
وئه‌و بۆ ڤيانا مالی يێ دژواره‌.
ئه‌رێ ڤێجا ما مرۆڤ نزانت كانێ چو ل به‌را وى هه‌يه‌ ئه‌گه‌ر خودێ مرى بۆ حسێبێ وجزادانێ ژ گۆڕان ده‌رێخستن؟
وئه‌گه‌ر هه‌ر تشته‌كێ د سنگان دا ژ باشى وخرابییان هاته‌ ده‌رێخستـن.
هندى خودايێ وانه‌ وێ ڕۆژێ ب وان وكريارێن وان يێ شاره‌زايه‌، تشته‌ك ژێ ل به‌ر وى به‌رزه‌ نابت.
ڕۆژا قيامه‌تێ ئه‌وا دلێن مرۆڤان ژ ترسان دا دهژينت.
وئه‌ڤ ڕۆژا لێدانێ چيه‌؟
وتو چ دزانێ ئه‌و چيه‌؟
وێ ڕۆژێ مرۆڤ ژ بۆشاتى وبه‌لاڤبوون وهاتن وچوونێ وه‌كى به‌لاتينكێن به‌لاڤه‌نه‌، ئه‌وێن دكه‌ڤنه‌ د ئاگرى دا.
وچيا وه‌كى هريا شه‌كرى لێ دئێن، دفڕن ودچن.
ڤێجا هه‌چییێ ته‌رازییا خێرێن وى گران ببت.
ئـه‌و د ژينه‌كا ئه‌و پێ ڕازى بت دايه‌ ل به‌حه‌شتێ.
وهه‌چییێ ته‌رازییا خێرێن وى سڤك ببت، ويا گونه‌هێن وى گران ببت.
جهێ لێ ڤه‌حه‌ويانا وى جه‌هنه‌مه‌.
وتو چ دزانى -ئه‌ى موحه‌ممه‌د- كانێ ئه‌و چيه‌؟
ئه‌و ئاگره‌كێ شاراندییه‌.
شانازیبرنا ب گه‌له‌كییا مال وعه‌يالی هوين ژ عيباده‌تێ خودێ موژيل كرن.
وهوين ب هندێ ڤه‌ موژيل بوون حه‌تا هوين چووينه‌ گۆڕستانان، وهاتينه‌ ڤه‌شارتن.
دڤێت ڤى تشتى هوين هنده‌ موژيل نه‌كربان، پاشى هوين دێ زانن كو ئاخره‌ت بۆ هه‌وه‌ چێتره‌.
وهشيار بن، پاشى هوين دويماهییا ڤێ موژيلاهییا خۆ دێ زانن.
دڤێت ڤى تشتى هوين هنده‌ موژيل نه‌كربان، ئه‌گه‌ر هوين ب دورستى بزانن هوين دا خۆ ده‌نه‌ پاش، ودا له‌زێ بۆ ڕزگاركرنا خۆ كه‌ن.
هوين جه‌هنه‌مێ دێ بينن.
پاشى بێ گومان هوين دێ وێ بينن.
پاشى ڕۆژا قيامه‌تێ پسيارا هه‌مى ڕه‌نگێن خۆشییێ دێ ژ هه‌وه‌ ئێته‌كرن.
خودێ ب ده‌مى سويند خوار.
كو دوونده‌ها ئاده‌مى د تێچوون وزيانێ دانه‌. وچێ نابت بۆ مرۆڤى كو ژبلی خودێ ب تشته‌كێ دى سويند بخۆت؛ چونكى ئه‌و شركه‌.
ئه‌و تێ نه‌بن يێن باوه‌رى ب خودێ ئيناى وكريارێن چاك كرين، وهنده‌ك ژ وان شيره‌ت ب حه‌قییێ ل هنده‌كان كرين، وصه‌بر ب وێ چه‌ندێ ل يه‌ك ودو كرين.
تێچوون ونه‌مان بۆ هه‌ر يه‌كى بت يێ نه‌كامییا مرۆڤان بكه‌ت، وعه‌يبان تێ بينته‌ ده‌ر.
ئه‌وێ ماله‌ك كۆمكرى، وهژمارتى.
ئه‌و هزر دكه‌ت كو ب ڤى مالێ وى كۆمكرى ئه‌و د دنيايێ دا هه‌ر وهه‌ر دێ مينت، ودێ ژ حيسابێ قورتال بت.
وه‌ نينه‌ وه‌كى ئه‌و هزر دكه‌ت، مسوگه‌ر ئه‌و دێ ئێته‌ هاڤێتن د وى ئاگرى دا يێ هه‌مى تشتان دپه‌لخينت.
وتو چ دزانى -ئه‌ى موحه‌ممه‌د- كانێ ڕاستـییا وى ئـاگرى چيه‌؟
ئــه‌و ئاگرێ خودێ يێ هلكرییه‌.
يێ كو ژ دژوارییا خۆ له‌شان دسـمت وخۆ ل دلان دده‌ت.
ده‌رگه‌هێت جه‌هنه‌مێ ل سه‌ر جه‌هنه‌یا دگرتینه‌.
ب هنده‌ك عامودا-ستینا-  ئه‌ڤ عاموده‌ د درێژكرینه‌ ل به‌ر ده‌رگه‌هێت جه‌هنه‌مێ دا ئه‌ڤ ده‌رگه‌هێن هه‌ لاوو ئاسێ ببن و ب چ ڕێكا نه‌ڤه‌بن.
ئه‌رێ ما ته‌ نه‌ زانییه ‌-ئه‌ى موحه‌ممه‌د- كانێ خودايێ ته‌ چ ب سه‌رێ خودانێن فيلی ئينابوو: ئه‌بره‌هه‌يێ حه‌به‌شى وله‌شكه‌رێ وى ئه‌وێن ڤياين كه‌عبه‌يا پيرۆز خراب بكه‌ن؟
ئه‌رێ ما وى فه‌ند وفێلا وان پويچ نه‌كر؟
ووى كۆمێن ته‌يران ل دويڤ يه‌ك ب سه‌ر وان دا هنارتن.
دا به‌ركێن ژ ته‌قنا هشك ب وان وه‌ركه‌ن.
ڤێجا وى ئه‌و ب وان به‌ركان وه‌كى وێ كايێ لێكرن يا حه‌يوانه‌ت دخۆن ودهاڤێن.
ژ هه‌ڤپه‌يمانى وته‌ناهییا قوره‌يشییان، و ب ڕێڤه‌چوونا مه‌صلحه‌تێن وان عه‌جێبگرتى ببن.
و ب سه‌ر وبه‌رییا هه‌ردو كاروانێن وان ل زڤستانێ بۆ (يه‌مه‌نێ) و ل هاڤينێ بۆ (شامێ)، و ب ساناهى ئێخستنا وێ چه‌ندێ ل به‌ر وان؛ دا ئه‌و پێتڤییێن خۆ بۆ خۆ بينن.
ڤێجا بلا ئه‌و شوكر وپه‌رستنا خودايێ ڤێ به‌يتێ، كو كه‌عبه‌يه‌ بكه‌ن، يا كو ئه‌و پێ ب قه‌در كه‌فتين، وبلا ئه‌و ته‌وحيدا وى بكه‌ن، و ب ئيخلاص په‌رستنا وى بكه‌ن.
ئه‌و خودايێ ئه‌و ژ برسا دژوار تێركرين، و ژ ترس وسه‌هما مه‌زن ته‌ناكرين.
ئه‌رێ ته‌ حالێ وى ديتییه‌ ئه‌وێ دره‌وێ ب ڕابوونا پشتى مرنێ وجزادانێ دكه‌ت؟
ئه‌و ئه‌وه‌ يێ ژ دل ڕه‌قى ئێتيمى ب دژوارى ژ حه‌قێ وى پاشڤه‌ببه‌ت.
وئه‌و خه‌لكى پال ناده‌ت كو خوارنێ بده‌نه‌ مرۆڤێن پێتڤى، ڤێجا چاوا ئه‌و ب خۆ دێ وێ چه‌ندێ كه‌ت؟
ڤێجا عه‌زابا دژوار بۆ وان نڤێژكه‌ران بت .
يێن خۆ ژ نڤێژا خۆ موژيل دكه‌ن وژێ بێ ئاگه‌هـ دمينن، ب دورستى وێ ناكه‌ن، و ل ده‌مێ وێ ناكه‌ن.
ئه‌وێن بۆ ڕيمه‌‌تییا مرۆڤان كريارێن خۆ ئاشكه‌را دكه‌ن.
وئه‌و بۆ هاريكارى تشتێن خۆ ژى ناده‌نه‌ ف كه‌سێ وه‌كى ئامانان وتشتێن دى، ڤێجا نه‌ وان د عيباده‌تێ خودايێ خۆ دا قه‌نجى كر، ونه‌ قه‌نجى گه‌هانده‌ به‌نییێن وى.
هندى ئه‌مين مه‌ خێره‌كا مه‌زن ل دنيايێ وئاخره‌تێ دا ته ‌-ئه‌ى موحه‌ممه‌د-، وڕويبارێ كه‌وثه‌رێ ژ وێ خێرێیه‌، كو ل هه‌ردو لێڤان خيڤه‌تێن لوئلوئێ سمتينه‌، وئاخا وى ژ مسكێیه‌.
ڤێجا تو نڤێژا خۆ هه‌مییێ بۆ خودايێ خۆ ب تنێ بكه‌، وتو قوربانێ خۆ بۆ وى ب تنێ ڤه‌كوژه‌.
هندى نه‌حه‌زێ ته‌ ونه‌حه‌زێ وى تشتییه‌ يێ تو پێ هاتى ژ هيدايه‌تێ وڕۆناهییێ، ئه‌وه‌ يێ بێ شوينوار دبت، و ژ هه‌مى خێرێ دبت.
تو -ئه‌ى موحه‌ممه‌د- بێژه‌ وان يێن كوفر ب خودێ وپێغه‌مبه‌رێ وى كرى: ئه‌ى گه‌لی كافران.
ئه‌ز وان صه‌نه‌م وخوداوه‌ندان ناپه‌رێسم يێن هوين دپه‌رێسن.
وهوين ژى وى خودايێ ئێكانه‌ يێ هێژاى په‌رستنێ ناپه‌رێسن يێ ئه‌ز دپه‌رێسم.
و د پاشه‌ڕۆژى ژى دا ئه‌ز وان صه‌نه‌م وخوداوه‌ندێن ژ قه‌ستا ناپه‌رێسم يێن هوين دپه‌رێسن.
وهوين ژى ل پاشه‌ڕۆژێ وى خودايى ناپه‌رێسن يێ ئه‌ز دپه‌رێسم.
دينێ هه‌وه‌ يێ هوين ڕژدییێ ل سه‌ر دكه‌ن يێ هه‌وه‌يه‌، ودينێ من يێ ژ وى پێڤه‌تر ئه‌ز ب چويان ڕازى نابم يێ منه‌.
ئه‌گه‌ر سه‌ركه‌فتنا ل سه‌ر كافرێن قوره‌يشییان بۆ ته ‌-ئه‌ى موحه‌ممه‌د- پێك هات، و(مه‌كه‌هـ) ل به‌ر ته‌ ڤه‌بوو.
وته‌ ديت گه‌له‌ك مرۆڤ كۆم كۆمه‌ هاتنه‌ د ئيسلامێ دا.
ئه‌گه‌ر ئه‌و چێ بوو تو خۆ بۆ چوونا نك خودايێ خۆ ئاماده‌ بكه‌ ب گه‌له‌ك ته‌سبيحكرنا ب حه‌مدا خودێ وگه‌له‌ك داخوازكرنا ژێبرنا گونه‌هان ژ وى، هندى ئه‌وه‌ ئه‌و پرتۆبه‌ وه‌رگرێ وان بوويه‌ يێن ته‌سبيحا وى دكه‌ن وداخوازا ژێبرنا گونه‌هان ژ وى دكه‌ن، تۆبا وان قه‌بويل دكه‌ت وڕه‌حـمێ ب وان دبه‌ت.
هه‌ردو ده‌ستێن ئه‌بوو له‌هه‌بى ب زيان بن وئه‌و تێ بچت ژ به‌ر وێ نه‌خۆشییا وى گه‌هاندییه‌ پێغه‌مبه‌رێ خودێ موحه‌ممه‌دى -سلاڤ لێ بن-، و ب ڕاستى تێچوونا ئه‌بوو له‌هه‌بى ب جهـ هات.
مالێ وى وعه‌يالێ وى چو مفايێ وى نه‌دا، وئه‌و تشته‌كى ژ عه‌زابا خودێ ژ وى پاشڤه‌ نابه‌ن ئه‌گه‌ر ب سه‌ر وى دا هات.
ئه‌و دێ چته‌ د ئاگره‌كێ هلكرى دا.
ئه‌و وژنا وى ژى ئه‌وا سترى هل دگرتن و دكرنه‌ د ڕێكا پێغه‌مبه‌رى دا؛ دا نه‌خۆشییێ بگه‌هينته‌ وى.
كنفه‌كا زڤر ودژوار د ستويێ وێ دا هه‌يه‌، ئه‌و پێ د ئاگرى دا دئێت هلاويستن، پاشى د بنێ ئاگرى دا دئێته‌ به‌ردان.
تو -ئه‌ى موحه‌ممه‌د- بێژه‌: ئه‌وه‌ ئه‌للاهـ يێ كو خوداينى يا وى ب تنێ‌یه‌، وكـه‌سـه‌ك شريـكـێ وى نينه‌ تێدا.
خودێ ب تنێ‌یه‌ يێ هه‌وجه‌يى ژێ دئێنه‌ داخوازكرن.
نه‌ وى چو زارۆك هه‌نه‌، ونه‌ دايباب، ونه‌ژن.
ونه‌ وى چو هه‌ڤكويف هه‌بووينه‌، نه‌ د ناڤێن وى دا، نه‌ د سالۆخه‌ت وكرياران دا، يێ پاك وپيرۆز بت.
تو -ئه‌ى موحه‌ممه‌د- بێژه‌: ئه‌ز خۆ ب خودانێ سپێدێ دپارێزم.
ژ خرابى ونه‌خۆشییا هه‌مى چێكرییێن وى ئافراندين.
و ژ خرابییا شه‌ڤا گه‌له‌ك تارى ده‌مێ دئێت، و ژ وان خرابییێن تێدا هه‌ين.
و ژ خرابییا وان ژنێن سێره‌به‌ند يێن بۆ سێره‌به‌ندییێ پف دكه‌نه‌ وان گرێكان يێن ئه‌و گرێ دده‌ن.
و ژ خرابییا وى حه‌سويدێ چاڤێ وى ب وان قه‌نجییان ڕانه‌بت يێن خودێ د گه‌ل يه‌كى دكه‌ت، حه‌ز دكه‌ت ئه‌و قه‌نجى بۆ وى نه‌مينن.
تو -ئه‌ى موحه‌ممه‌د- بێژه‌: ئه‌ز خۆ ب خودانێ مرۆڤان دپارێزم، يێ كو ئه‌و ب تنێ‌یه‌ دشێت خرابییا وه‌سواسێ ژ مرۆڤى دوير بكه‌ت.
مه‌لكێ مرۆڤان يێ كو كارێ وان ب ڕێڤه‌ دبه‌ت، وچو منه‌ت ب وان نينه‌.
خودايێ مرۆڤان يێ چو خودايێن ب حه‌ق ژ وى پێڤه‌تر نينن.
ژ خرابییا شه‌يتانى يێ كو دودلییێ ووه‌سواسێ بۆ مرۆڤى چێ دكه‌ت ئه‌گه‌ر ژ زكرێ خودێ بێ ئاگه‌هـ ما، وپاشڤه‌ دچت وخۆ ڤه‌دشێرت ئه‌گه‌ر زكرێ خودێ كر.
ئه‌وێ خرابییێ ودودلییێ دكه‌ته‌ د سنگێ مرۆڤان دا.
ژ شه‌يتانێن ئه‌جنه‌ ومرۆڤان. 
